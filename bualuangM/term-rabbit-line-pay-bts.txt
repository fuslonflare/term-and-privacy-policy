เงื่อนไขการใช้บริการ Rabbit LINE Pay BTS ในบริการบัวหลวง เอ็มแบงก์กิ้ง
ผู้ขอใช้บริการ (“ผู้ขอ”) รับทราบและตกลงตามเงื่อนไข ดังนี้
1. ก่อนทำการผูกบัญชี Rabbit LINE Pay BTS (RLP BTS) กับบริการบัวหลวง เอ็มแบงก์กิ้ง ผู้ขอต้องเชื่อมต่อข้อมูลบัตรที่มีสัญลักษณ์แรบบิทกับบัญชี Rabbit LINE Pay (RLP) ของตนเองเข้าด้วยกัน และต้องติดต่อสถานีบีทีเอสหรือสถานที่อื่นที่ บริษัทระบบขนส่งมวลชนกรุงเทพ จำกัด (มหาชน) กำหนด
2. ในการผูกบัญชี RLP BTS เข้ากับบริการบัวหลวง เอ็มแบงก์กิ้ง ระบบจะใช้ข้อมูลตามที่มีอยู่ในบัญชี LINE ที่ผู้ขอลงชื่อเข้าใช้และบัญชี RLP BTS ของผู้ขอ ซึ่งผู้ขอถือว่าเป็นข้อมูลที่ถูกต้อง
3. ผู้ขอตกลงยินยอมให้ธนาคารเข้าถึงและทำการประมวลผลข้อมูลของผู้ขอจาก บริษัท แรบบิท-ไลน์ เพย์ จำกัด หรือบุคคลอื่นใดเพื่อให้บริการนี้ ตลอดจนยินยอมให้ธนาคารและบริษัท แรบบิท-ไลน์ เพย์ จำกัด ใช้ข้อมูลส่วนบุคคลในการผูกบัญชีตามข้อ 2 และการดำเนินการเพื่อปรับปรุงการให้บริการหรือเสนอบริการใหม่
4. ผู้ขออาจใช้บริการ RLP BTS ในบริการบัวหลวง เอ็มแบงก์กิ้ง เพื่อดำเนินการตรวจสอบข้อมูลในบัญชี RLP BTS ทำรายการเติมเงิน ซื้อเที่ยวบัตรโดยสาร BTS และดำเนินการอื่นใดตามที่ธนาคารจะแจ้งให้ทราบ
5. ผู้ขอรับทราบว่า ในการให้บริการนี้ ธนาคารได้เชื่อมต่อระบบของธนาคารไปยังระบบของบุคคลภายนอก ธนาคารจึงไม่สามารถรับรองความถูกต้องสมบูรณ์ของข้อมูลดังกล่าวได้ ทั้งนี้ ผู้ขอตกลงว่า ธนาคารไม่มีความรับผิดชอบในความเสียหายที่อาจเกิดขึ้น จากความไม่ถูกต้องสมบูรณ์ของข้อมูล หรือจากการดำเนินการอื่นใดเพื่อให้บริการนี้ ซึ่งธนาคารจัดให้มีขึ้นเพื่อความสะดวกของผู้ขอ
6. หากผู้ขอมิได้เข้าใช้บริการ RLP BTS ในบริการบัวหลวง เอ็มแบงก์กิ้ง ต่อเนื่องกันเป็นเวลากว่า 45 วัน ผู้ขอจะต้องทำการผูกบัญชี RLP BTS เข้ากับบริการบัวหลวง เอ็มแบงก์กิ้ง อีกครั้งเพื่อเริ่มใช้งาน
7. ผู้ขอได้ทราบวัตถุประสงค์และรายละเอียดที่เกี่ยวข้องกับการเก็บรวบรวม ใช้ และเปิดเผยข้อมูลส่วนบุคคลของธนาคาร ตลอดจนสิทธิของเจ้าของข้อมูลส่วนบุคคลตามที่กำหนดไว้ในหนังสือแจ้งการคุ้มครองข้อมูลส่วนบุคคล (Privacy Notice) และหนังสือขอความยินยอมในการเก็บรวบรวม ใช้ และเปิดเผยข้อมูลส่วนบุคคลของธนาคารแล้ว ก่อนการตกลงผูกพันตามเงื่อนไขนี้ และผู้ขอขอรับรองต่อธนาคารว่า (1) ผู้ขอได้แจ้งรายละเอียดตามหนังสือแจ้งการคุ้มครองข้อมูลส่วนบุคคล (Privacy Notice) ของธนาคาร ให้แก่บุคคลซึ่งเป็นเจ้าของข้อมูลส่วนบุคคลที่ผู้ขอได้ให้ข้อมูลส่วนบุคคลของบุคคลนั้นไว้แก่ธนาคารตลอดมาทราบแล้ว และบุคคลดังกล่าวได้รับทราบรายละเอียดตามหนังสือแจ้งการคุ้มครองข้อมูลส่วนบุคคล (Privacy Notice) ของธนาคารแล้ว และ (2) ผู้ขอมีสิทธิโดยชอบด้วยกฎหมายในการเปิดเผยข้อมูลใด ๆ ของบุคคลอื่น ซึ่งผู้ขอได้ให้ไว้แก่ธนาคาร
ผู้ขอยอมรับและตกลงว่า ธนาคารมีสิทธิเก็บรวบรวม และใช้ข้อมูลที่ผู้ขอได้ให้ไว้แก่ธนาคารหรือที่เกิดขึ้นจากการใช้บริการตามเงื่อนไขนี้ และข้อมูลอื่น ๆ ที่เกี่ยวข้องกับการใช้บริการตามเงื่อนไขนี้ หรือที่ธนาคารได้รับหรือเข้าถึงได้จากแหล่งอื่น ตลอดจนมีสิทธิส่ง โอน หรือเปิดเผยข้อมูลดังกล่าวให้แก่บริษัทในกลุ่มธุรกิจทางการเงินของธนาคาร พันธมิตรทางธุรกิจของธนาคาร ผู้ให้บริการภายนอก ตัวแทนของธนาคาร ผู้รับโอนสิทธิหรือหน้าที่จากธนาคาร ผู้รับโอนสิทธิเรียกร้องของธนาคาร ที่ปรึกษา สถาบันการเงินอื่น บุคคลที่จัดอันดับความน่าเชื่อถือ ผู้ตรวจสอบภายนอก หน่วยงาน หรือบุคคลใด ๆ ที่เกี่ยวข้องกับการประกอบธุรกิจของธนาคาร ทั้งในและต่างประเทศ เพื่อวัตถุประสงค์ต่าง ๆ ตามที่กำหนดไว้ในหนังสือแจ้งการคุ้มครองข้อมูลส่วนบุคคล (Privacy Notice) ของธนาคาร ซึ่งรวมถึง
7.1 การดำเนินการให้เป็นไปตามเงื่อนไขนี้หรือที่เกี่ยวเนื่องกับเงื่อนไขนี้ รวมถึงการดำเนินการให้เป็นไปตามสัญญาหรือข้อตกลงที่ทำขึ้นระหว่างธนาคารกับบุคคลอื่น ซึ่งเกี่ยวข้องหรือเกี่ยวเนื่องกับการให้บริการตามเงื่อนไขนี้
7.2 การแจ้ง ติดต่อ ตรวจสอบ หรือตอบข้อซักถามหรือข้อร้องเรียนใด ๆ ที่เกี่ยวข้องกับการใช้บริการตามเงื่อนไขนี้ ตามคำขอของผู้ขอหรือบุคคลอื่นที่เกี่ยวข้องกับการให้บริการตามเงื่อนไขนี้
7.3 การวิเคราะห์ ประมวลผล บริหารจัดการ หรือใช้ข้อมูลที่เกิดจากการใช้ผลิตภัณฑ์หรือบริการของธนาคาร เพื่ออำนวยความสะดวกแก่ผู้ขอ และการประชาสัมพันธ์ มอบ หรือเสนอเอกสิทธิ สิทธิประโยชน์ รางวัล และผลิตภัณฑ์หรือบริการที่น่าจะเหมาะสมหรือตรงกับความประสงค์ของผู้ขอ ตลอดจนการประเมิน พัฒนา และปรับปรุงผลิตภัณฑ์และบริการของธนาคาร
7.4 การดำเนินงานที่เกี่ยวกับงานเทคโนโลยีสารสนเทศ
7.5 การกำกับดูแล บริหารความเสี่ยง และตรวจสอบใด ๆ ที่เกี่ยวกับการให้บริการของธนาคาร รวมถึงการบริหารจัดการธุรกิจของธนาคาร บริษัทในกลุ่มธุรกิจทางการเงินและบริษัทในเครือของธนาคาร หรือพันธมิตรทางธุรกิจของธนาคาร
7.6 การดำเนินการต่าง ๆ ตามที่กฎหมาย กฎเกณฑ์ คำสั่ง หรือระเบียบวิธีปฏิบัติที่หน่วยงานราชการ หรือหน่วยงานกำกับดูแลกำหนด ตลอดจนการติดตามทวงถามหนี้ การใช้สิทธิเรียกร้อง หรือการบังคับสิทธิตามกฎหมาย
