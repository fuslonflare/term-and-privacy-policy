ข้อตกลงและเงื่อนไข
บริการอิเล็กทรอนิกส์ของกรมสรรพากร ซึ่งต่อไปนี้จะเรียกว่า “บริการอิเล็กทรอนิกส์” หมายถึง บริการที่กรมสรรพากรทำขึ้นเพื่ออำนวยความสะดวกให้กับประชาชนผู้มีหน้าที่เสียภาษีอากร ผู้มีหน้าที่นำส่งภาษี ผู้ประกอบการจดทะเบียน หรือบุคคลใด ด้วยกระบวนการทางอิเล็กทรอนิกส์ ซึ่งต่อไปนี้จะเรียกว่า “ผู้ขอใช้บริการ” ให้สามารถขอใช้บริการผ่านระบบอิเล็กทรอนิกส์เพื่อยื่นแบบแสดงรายการภาษี แบบยื่นรายการนำส่งภาษี แบบยื่นรายการภาษี แบบนำส่งภาษี รายงาน บัญชีพิเศษ บัญชีงบดุลหรือบัญชีอื่น ๆ ประกอบแบบแสดงรายการ คำร้องคืนภาษีอากร คำอุทธรณ์ คำร้อง คำขอ หรือเอกสารหรือหนังสืออื่นใดให้กรมสรรพากร ซึ่งรวมถึงบริการอิเล็กทรอนิกส์อื่นใดที่กรมสรรพากรกำหนดให้มีขึ้นทั้งที่ได้กำหนดไว้แล้วในขณะนี้และที่จะกำหนดให้มีขึ้นในอนาคต โดยผู้ขอใช้บริการตกลงที่จะผูกพันและปฏิบัติตามเงื่อนไขในการใช้บริการ ดังต่อไปนี้

ในข้อตกลงนี้
คำว่า “แบบ” หมายความถึง แบบแสดงรายการภาษี แบบยื่นรายการนำส่งภาษี แบบยื่นรายการภาษี แบบนำส่งภาษี รายงาน บัญชีพิเศษ บัญชีงบดุลหรือบัญชีอื่น ๆ ประกอบแบบแสดงรายการ คำร้องคืนภาษีอากร คำอุทธรณ์คำร้อง คำขอ หรือเอกสารหรือหนังสืออื่นใดที่ผู้ขอใช้บริการยื่นให้กรมสรรพากรผ่านระบบอิเล็กทรอนิกส์ตามหลักเกณฑ์ วิธีการ และเงื่อนไขที่กรมสรรพากรกำหนด
การลงทะเบียนและการพิสูจน์และยืนยันตัวตนในการใช้บริการอิเล็กทรอนิกส์ของกรมสรรพากร
ผู้ขอใช้บริการ จะต้องใช้ชื่อผู้ใช้งาน (User ID) และรหัสผ่าน (Password) ตามที่ได้กำหนดไว้กับกรมสรรพากร สำหรับการใช้บริการทางอิเล็กทรอนิกส์เฉพาะที่ได้รับอนุญาตจากกรมสรรพากรเท่านั้น
ชื่อผู้ใช้งาน (User ID) และรหัสผ่าน (Password) ที่ใช้ยืนยันตัวตนเป็นหลักฐานแสดงการลงลายมือชื่อของผู้ขอใช้บริการ ในการใช้บริการอิเล็กทรอนิกส์ของกรมสรรพากร ผู้ขอใช้บริการต้องเก็บรักษาชื่อผู้ใช้งาน(User ID) และรหัสผ่าน (Password) ดังกล่าวไว้เป็นความลับ โดยไม่เปิดเผยต่อผู้อื่น ทั้งนี้ ผู้ขอใช้บริการยอมรับว่าการกระทำใด ๆ ทั้งที่ได้กระทำโดยผู้ขอใช้บริการเองหรือบุคคลอื่นใดโดยใช้ชื่อผู้ใช้งาน (User ID) และรหัสผ่าน (Password) ของผู้ขอใช้บริการ ถือว่าสมบูรณ์และมีผลผูกพันผู้ขอใช้บริการโดยไม่จำเป็นต้องทำหรือลงลายมือชื่อในเอกสารใด ๆ เพื่อเป็นหลักฐานในการนี้อีก และผู้ขอใช้บริการยินยอมที่จะรับผิดต่อความเสียหายต่อกรมสรรพากรหรือบุคคลใดที่เกิดขึ้นจากการกระทำดังกล่าวทุกประการ
การยื่นแบบและชำระภาษีอากร
ผู้ขอใช้บริการใช้ชื่อผู้ใช้งาน (User ID) และรหัสผ่าน (Password) ที่กำหนด ในการยื่นรายการข้อมูลตามแบบและชำระภาษีอากรทางอิเล็กทรอนิกส์ (ถ้ามี) โดยเมื่อผู้ขอใช้บริการได้ยืนยันการส่งข้อมูลและกรมสรรพากรตอบรับการยื่นรายการข้อมูลตามแบบและรับชำระภาษีอากร (ถ้ามี) ดังกล่าวแล้ว ถือว่าเป็นการทำรายการโดยผู้ขอใช้บริการและผู้ขอใช้บริการยอมรับที่จะผูกพันในรายการนั้นว่าเป็นการยื่นแบบและการชำระภาษีอากรของผู้ขอใช้บริการนั้นเอง และรับรองว่ารายการข้อมูลดังกล่าวถูกต้องเป็นจริงทุกประการ รวมถึงยอมรับผลผูกพันตามข้อมูลในแบบที่จัดพิมพ์ขึ้นโดยระบบคอมพิวเตอร์ในรายการข้อมูลตามการยื่นแบบและชำระภาษีอากรทางอิเล็กทรอนิกส์
ผู้ขอใช้บริการจะต้องยื่นแบบและชำระภาษีอากร (ถ้ามี) ภายในกำหนดเวลาตามกฎหมาย โดยจะต้องชำระภาษีอากรผ่านหน่วยรับชำระภาษีอากร และช่องทางการชำระภาษีอากรที่กรมสรรพากรกำหนด ทั้งนี้การชำระเงินต้องชำระภายในกำหนดเวลาของแต่ละหน่วยรับชำระภาษีอากร และช่องทางการชำระภาษีอากรด้วย
กรณีผู้ขอใช้บริการยื่นแบบและชำระภาษีอากร (ถ้ามี) เกินกำหนดเวลาของแต่ละหน่วยรับชำระภาษีอากร และช่องทางการชำระภาษีอากรผู้ขอใช้บริการยอมรับว่าเป็นการยื่นแบบแสดงรายการและชำระภาษีอากรในวันถัดไป

กรณีผู้ขอใช้บริการยื่นแบบและชำระภาษีอากร (ถ้ามี) เกินกำหนดเวลาตามกฎหมาย ผู้ขอใช้บริการยอมรับที่จะชำระเบี้ยปรับ (ถ้ามี) เงินเพิ่มภาษีอากร (ถ้ามี) และค่าปรับทางอาญา (ถ้ามี) ซึ่งถูกคำนวณอัตโนมัติตามหลักเกณฑ์ที่กฎหมายกำหนดโดยระบบบริการอิเล็กทรอนิกส์ของกรมสรรพากร

จำนวนเงินที่ผู้ขอใช้บริการชำระภาษีอากรหรือนำส่ง ต้องมีจำนวนเท่ากับจำนวนภาษีอากร (ถ้ามี) เบี้ยปรับ (ถ้ามี) เงินเพิ่มภาษีอากร (ถ้ามี) และค่าปรับทางอาญา (ถ้ามี) ที่ต้องชำระตามหลักเกณฑ์กฎหมายกำหนด
กรณีที่ธนาคารแจ้งว่าจำนวนเงินในบัญชีเงินฝากของผู้ขอใช้บริการมีไม่เพียงพอสำหรับการชำระภาษีอากร (ถ้ามี) เบี้ยปรับ (ถ้ามี) เงินเพิ่มภาษีอากร (ถ้ามี) และค่าปรับทางอาญา (ถ้ามี) ตามแบบ หรือผู้ขอใช้บริการมิได้ชำระภาษีอากร (ถ้ามี) เบี้ยปรับ (ถ้ามี) เงินเพิ่มภาษีอากร (ถ้ามี) และค่าปรับทางอาญา (ถ้ามี) ตามแบบ จะถือว่าไม่มีการยื่นแบบในครั้งนั้น
ผู้ขอใช้บริการสามารถชำระภาษีอากร ผ่านตัวแทนรับชำระ (Payment Agent : PA) ด้วยวิธีการทางอิเล็กทรอนิกส์ก็ได้ แต่ผู้ขอใช้บริการมิอาจพ้นจากความรับผิดตามบทบัญญัติแห่งประมวลรัษฎากร หากตัวแทนรับชำระไม่ได้ชำระภาษีอากรให้ตามที่ได้ตกลงกัน ทั้งนี้ ตัวแทนรับชำระจะต้องแจ้งความประสงค์ขอเป็นตัวแทนรับชำระด้วยวิธีการทางอิเล็กทรอนิกส์ที่กรมสรรพากรกำหนด โดยให้ถือเป็นส่วนหนึ่งของข้อตกลงฉบับนี้
การยื่นแบบและชำระภาษีอากรทางอิเล็กทรอนิกส์ของผู้ขอใช้บริการ เป็นอันเสร็จสมบูรณ์เมื่อผู้ขอใช้บริการได้รับใบเสร็จรับเงิน หรือหลักฐานอื่นใด เป็นข้อมูลอิเล็กทรอนิกส์ซึ่งได้ลงลายมือชื่ออิเล็กทรอนิกส์ หรือหลักฐานอื่นใดจากกรมสรรพากร
ทั้งนี้ เมื่อกรมสรรพากรออกใบเสร็จรับเงิน หรือหลักฐานอื่นใด พร้อมนำขึ้นบนระบบบริการอิเล็กทรอนิกส์ของกรมสรรพากรแล้ว ถือว่าผู้ขอใช้บริการได้รับหลักฐานดังกล่าวแล้ว

กรณีที่เกิดเหตุขัดข้องเป็นเหตุให้มีการหยุดการรับแบบและรับชำระภาษีอากร (ถ้ามี) เป็นการชั่วคราวหรือกรณีอื่นใดที่ทำให้ผู้ขอใช้บริการไม่สามารถยื่นแบบและชำระภาษีอากร (ถ้ามี) ทางอิเล็กทรอนิกส์ได้ ผู้ขอใช้บริการยังคงมีหน้าที่ต้องไปยื่นแบบและชำระภาษีอากร (ถ้ามี) ณ สำนักงานสรรพากรพื้นที่สาขาที่สถานประกอบการตั้งอยู่ หรือผ่านช่องทางอื่นใดที่กรมสรรพากรกำหนด
การยื่นแบบและชำระภาษีอากรทางอิเล็กทรอนิกส์เป็นเพียงระบบการให้บริการที่อำนวยความสะดวกในการยื่นแบบและชำระภาษีอากร ไม่มีผลทำให้ผู้ขอใช้บริการหลุดพ้นจากหน้าที่และความรับผิดตามบทบัญญัติแห่งประมวลรัษฎากร
บริการอิเล็กทรอนิกส์อื่น ๆ ของกรมสรรพากร
บริการอิเล็กทรอนิกส์อื่น ๆ ของกรมสรรพากร หมายความถึง การให้บริการอื่น ๆ ของกรมสรรพากรผ่านระบบอิเล็กทรอนิกส์นอกเหนือจาก 3. เช่น ระบบบริจาคอิเล็กทรอนิกส์ ระบบสอบถามชื่อธนาคารที่นำเงินคืนภาษีเข้าบัญชีเงินฝากธนาคารแบบพร้อมเพย์ เป็นต้น
ให้ผู้ขอใช้บริการใช้ชื่อผู้ใช้งาน (User ID) และรหัสผ่าน (Password) ที่กำหนดในการใช้บริการอิเล็กทรอนิกส์อื่น ๆ ของกรมสรรพากร โดยเมื่อผู้ขอใช้บริการได้ยืนยันการส่งข้อมูลและกรมสรรพากรตอบรับการยื่นรายการข้อมูลแล้ว ถือว่าเป็นการทำรายการโดยผู้ขอใช้บริการ และผู้ขอใช้บริการยอมรับที่จะผูกพันในรายการนั้นว่าเป็นการทำรายการของผู้ขอใช้บริการนั้นเอง และรับรองว่ารายการข้อมูลดังกล่าวถูกต้องเป็นจริงทุกประการ รวมถึงยอมรับผลผูกพันตามรายการข้อมูลนั้น ทั้งนี้ ให้นำความใน 3.1 มาใช้บังคับโดยอนุโลม
การใช้บริการอิเล็กทรอนิกส์อื่น ๆ ของกรมสรรพากรต้องเป็นไปตามหลักเกณฑ์และเงื่อนไขที่ระบบให้บริการนั้น ๆ กำหนด ทั้งนี้ ให้นำความใน 3.6 3.7 และ 3.8 มาใช้บังคับกับการใช้บริการอิเล็กทรอนิกส์อื่น ๆ โดยอนุโลม
ข้อจำกัดความรับผิด
ผู้ขอใช้บริการยอมรับว่าการกระทำใด ๆ ผ่านระบบบริการอิเล็กทรอนิกส์ของกรมสรรพากร เป็นไปเพื่อวัตถุประสงค์ในการใช้บริการต่าง ๆ ของผู้ขอใช้บริการเท่านั้น หากผู้ขอใช้บริการหรือบุคคลใดโดยใช้ชื่อผู้ใช้งาน (User ID) และรหัสผ่าน (Password) ของผู้ขอใช้บริการ ได้กระทำการใดอันก่อให้เกิดความเสียหายแก่กรมสรรพากรหรือบุคคลอื่นใด ผู้ขอใช้บริการจะต้องรับผิดชอบต่อการกระทำการข้างต้นทุกประการ
ผู้ขอใช้บริการตกลงจะไม่ใช้ระบบบริการอิเล็กทรอนิกส์ของกรมสรรพากรเพื่อวัตถุประสงค์ทางการค้า หรือดำเนินการใด ๆ ที่เป็นการกระทำที่ขัดต่อกฎหมาย หรือศีลธรรมอันดีของประชาชนผ่านระบบบริการอิเล็กทรอนิกส์ของกรมสรรพากร ซึ่งรวมถึงแต่ไม่จำกัดเพียงการไม่ส่งหรือเผยแพร่โปรแกรมไวรัสหรือโปรแกรมอื่นใดที่ออกแบบมาเพื่อขัดขวาง ทำลาย หรือทำให้เสียหายซึ่งโปรแกรมคอมพิวเตอร์ อุปกรณ์โทรคมนาคม หรืออุปกรณ์อื่น ๆ ทั้งนี้ ผู้ขอใช้บริการต้องรับผิดชอบต่อกรมสรรพากรหรือบุคคลใด สำหรับความเสียหายที่เกิดขึ้นจากกรณีดังกล่าวทุกประการ
ผู้ขอใช้บริการเข้าใจและรับทราบว่าข้อมูลส่วนบุคคลที่ได้กรอกลงทะเบียนสมัครใช้บริการอิเล็กทรอนิกส์ของกรมสรรพากรนี้จะถูกส่งผ่านเครือข่ายอิเล็กทรอนิกส์ซึ่งเป็นเครือข่ายสาธารณะ โดยผู้ขอใช้บริการจะใช้ความระมัดระวัง และกำหนดมาตรการเพื่อป้องกันมิให้บุคคลภายนอกเข้าถึงข้อมูลส่วนบุคคลดังกล่าวได้
การจัดเก็บข้อมูลส่วนบุคคลของผู้ขอใช้บริการ กรมสรรพากรจะดำเนินการเท่าที่จำเป็นในการเก็บรักษาข้อมูลส่วนบุคคลภายใต้มาตรฐานในการรักษาความปลอดภัยอย่างเคร่งครัด เพื่อปกป้องความเสียหาย หรือการเข้าถึงข้อมูลส่วนบุคคลโดยไม่มีอำนาจ ทั้งนี้ จะมีกระบวนการในการแก้ไข ปรับปรุงข้อมูลให้ถูกต้อง เป็นปัจจุบัน และมีความสมบูรณ์ตามมาตรฐานในการให้บริการ
ผู้ขอใช้บริการยืนยันว่าข้อมูลที่อยู่ในระบบบริการอิเล็กทรอนิกส์ของผู้ขอใช้บริการเป็นข้อมูลที่มีความเป็นปัจจุบัน และเป็นหน้าที่ของผู้ขอใช้บริการในการแก้ไขเปลี่ยนแปลงข้อมูลดังกล่าว
การบริการอิเล็กทรอนิกส์ของกรมสรรพากร เป็นเพียงบริการที่กรมสรรพากรทำขึ้นเพื่อเป็นช่องทางในการอำนวยความสะดวกให้กับประชาชนในการดำเนินการต่าง ๆ ตามที่ได้กล่าวมาในข้างต้น ผู้ขอใช้บริการตกลงว่า กรมสรรพากรจะไม่รับผิดชอบจากการที่กรมสรรพากรไม่สามารถปฏิบัติตามข้อตกลงนี้ได้ หรือจากความสูญเสียหรือเสียหายใด ๆ ไม่ว่าโดยตรงหรือโดยอ้อม รวมถึงความสูญเสียหรือความเสียหายกรณีพิเศษ อันเกิดจากการใช้บริการอิเล็กทรอนิกส์ดังกล่าว โดยรวมถึงแต่ไม่จำกัดอยู่เพียงเหตุสุดวิสัย เช่น ในกรณีที่ระบบอิเล็กทรอนิกส์เกิดความล่าช้าหรือมีเหตุขัดข้อง ไวรัสคอมพิวเตอร์ ไฟไหม้ น้ำท่วม หรือเหตุการณ์อื่น ๆ ที่กรมสรรพากรไม่สามารถควบคุมดำเนินการได้โดยตรง
กรณีที่ผู้ขอใช้บริการมิได้ปฏิบัติตามเงื่อนไขที่กรมสรรพากรกำหนด กรมสรรพากรจะสั่งเพิกถอนสิทธิการใช้บริการอิเล็กทรอนิกส์ของกรมสรรพากร
กรมสรรพากรขอสงวนสิทธิในการยกเลิกบริการนี้ หรือแก้ไขเปลี่ยนแปลงข้อตกลงในการใช้บริการอิเล็กทรอนิกส์ของกรมสรรพากรได้ โดยไม่จำเป็นต้องแจ้งให้ผู้ขอใช้บริการทราบล่วงหน้า
