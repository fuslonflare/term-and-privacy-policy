ข้อตกลงและเงื่อนไขการใช้บริการ

ข้อตกลงและเงื่อนไขการใช้บริการ AIS PLAY


        ขอต้อนรับท่านเข้าสู่การใช้บริการ AIS PLAY ซึ่งเป็นแอปพลิเคชันที่รวมความบันเทิงเพื่อทุกคน มีออริจินัลคอนเทนต์ที่สามารถรับชมได้แบบไม่คิดค่าบริการ และแบบพรีเมียม (คิดค่าบริการ) ทั้งภาพยนตร์ ละครซีรีส์ กีฬา การ์ตูน
แอนิเมะ วาไรตี้ สารคดี ช่องฟรีทีวี และอีกหลากหลายรูปแบบความบันเทิง ที่สามารถรับชมได้ทุกเพศ ทุกวัย ทุกเครือข่าย ทุกที่ ทุกเวลา ซึ่งผู้ใช้บริการมีหน้าที่และความรับผิดชอบตามข้อตกลงและเงื่อนไขนี้ ดังนั้น ผู้ใช้บริการควรอ่านและทำความเข้าใจข้อตกลงและเงื่อนไขดังกล่าว ก่อนการตกลงเข้าใช้บริการ AIS PLAY         


      ผู้ใช้บริการสามารถเข้าใช้บริการ AIS PLAY ได้ทั้งแบบลงทะเบียนและแบบไม่ลงทะเบียนใช้บริการ ทั้งนี้ ผู้ใช้บริการแบบไม่ลงทะเบียนใช้บริการ อาจไม่ได้รับการแจ้ง การติดต่อ การรับทราบ ข่าวสาร ข้อมูล สิทธิประโยชน์ และหรือการยกเลิกหรือการเปลี่ยนแปลงใดๆ จากผู้ให้บริการ


1. คำนิยาม


     (1) บริการ AIS PLAY หมายถึง แอปพลิเคชันที่ให้บริการสตรีมมิ่ง (Streaming Service) คอนเทนต์ประเภทหนัง ละครซีรีส์ คอนเสิร์ต สารคดี การ์ตูน แอนิเมะ กีฬา อีสปอร์ต และอื่นๆ ในรูปแบบรับชมได้แบบไม่คิดค่าบริการ และแบบพรีเมียม (คิดค่าบริการ) ผ่านทางแอปพลิเคชัน AIS PLAY บนทีวี คอมพิวเตอร์ โทรศัพท์เคลื่อนที่ หรืออุปกรณ์อื่นๆ ที่เชื่อมต่ออินเทอร์เน็ต


     (2) ระบบคอมพิวเตอร์ หมายถึง อุปกรณ์หรือชุดอุปกรณ์ของคอมพิวเตอร์ที่เชื่อมการทำงานเข้าด้วยกัน โดยได้มีการกำหนดคำสั่ง และแนวทางปฏิบัติงาน หรือสิ่งอื่นใดเพื่อให้อุปกรณ์หรือชุดอุปกรณ์ทำหน้าที่ประมวลผลข้อมูลที่ใช้ประกอบการให้บริการ AIS PLAY

­­­
     (3) “ผู้ใช้บริการ” หมายถึง ผู้ใช้บริการที่ไม่ได้ทำการลงทะเบียน (Guest) และผู้ใช้บริการที่ทำการลงทะเบียนด้วยหมายเลขโทรศัพท์เคลื่อนที่ หมายเลขบริการอินเทอร์เน็ต ของบริษัท แอดวานซ์ ไวร์เลส เน็ทเวอร์ค จำกัด เพื่อเข้าใช้บริการ AIS PLAY ของผู้ให้บริการ  ผู้ใช้บริการหมายความรวมถึงผู้ครอบครองหมายเลขโทรศัพท์เคลื่อนที่ ตลอดจนผู้ใช้หมายเลขโทรศัพท์เคลื่อนที่ และ OTP ของผู้ใช้บริการเพื่อลงชื่อเข้าใช้และทำธุรกรรมทางอิเล็กทรอนิกส์จากการเข้าใช้บริการ AIS PLAY


     (4) “ผู้ให้บริการ” หมายถึง บริษัท ไมโม่เทค จำกัด


     (5) OTP : One Time Password หมายถึง รหัสผ่านแบบใช้ได้เพียงครั้งเดียว ปรากฏในรูปอักษร อักขระ ตัวเลข หรือสัญลักษณ์อื่นใดที่บริการ AIS PLAY สร้างขึ้นและจัดส่งให้ผ่าน SMS ไปยังหมายเลขโทรศัพท์เคลื่อนที่ของผู้ใช้บริการที่ทำการลงทะเบียน สำหรับนำมาใช้แสดงความสัมพันธ์กับหมายเลขโทรศัพท์ของผู้ใช้บริการรายนั้น และเพื่อยืนยันว่าการลงชื่อเข้าใช้งานและทำธุรกรรมทางอิเล็กทรอนิกส์รายการต่างๆ ในบริการ AIS PLAY ผู้ใช้บริการเป็นผู้กระทำการเองหรือเป็นผู้ลงลายมือชื่ออิเล็กทรอนิกส์กำกับการทำธุรกรรมทางอิเล็กทรอนิกส์นั้นเอง เช่น ธุรกรรมเรียกดูรายละเอียดการใช้บริการ เป็นต้น


2. ผู้ให้บริการมีสิทธิพิจารณายกเลิกการให้บริการ AIS PLAY และ/หรือคอนเทนต์ใดๆ ที่อยู่ในบริการ AIS PLAY รวมถึงการเปลี่ยนแปลงข้อตกลงและเงื่อนไขการใช้บริการ ซึ่งจะมีการแจ้งให้ผู้ใช้บริการทราบล่วงหน้า แต่หากมีความจำเป็นต้องแก้ไขหรือเพิ่มเติมเงื่อนไขใดๆ ของข้อตกลงและเงื่อนไขนี้ ผู้ใช้บริการจะได้รับแจ้งเป็นหนังสือ เอกสาร หรือข้อมูลคอมพิวเตอร์ในระบบคอมพิวเตอร์ผ่านทางระบบอินเทอร์เน็ตจากผู้ให้บริการแล้วแต่กรณี และให้ถือว่าบรรดาหนังสือ เอกสาร และข้อมูลคอมพิวเตอร์ดังกล่าวเป็นส่วนหนึ่งของข้อตกลงและเงื่อนไขนี้ และผู้ใช้บริการตกลงยอมรับเงื่อนไขการใช้บริการดังกล่าวทุกประการ

      อนึ่ง ผู้ใช้บริการแบบไม่ลงทะเบียนใช้บริการ อาจไม่ได้รับการแจ้งการยกเลิกหรือการเปลี่ยนแปลงใดๆ จากผู้ให้บริการเป็นการเฉพาะ เนื่องจากผู้ใช้บริการไม่ได้ให้ข้อมูลการติดต่อสื่อสารไว้ แต่อย่างไรก็ตาม ผู้ให้บริการจะมีการแจ้งข้อมูลดังกล่าวไว้บนแอปพลิเคชัน AIS PLAY


3. บริการ AIS PLAY ถูกบริหารจัดการในประเทศไทย แต่หากผู้ใช้บริการเข้าสู่หรือใช้บริการ AIS PLAY นอกประเทศไทย ผู้ใช้บริการตกลงและยินยอมให้บังคับตามกฎหมายไทย


4. เครื่องหมายการค้า เครื่องหมายบริการหรือข้อมูลอื่นใด ลิขสิทธิ์ของคอนเทนต์ ที่ปรากฏในบริการ AIS PLAY นี้ เป็นทรัพย์สินทางปัญญาของผู้ให้บริการและ/หรือที่ผู้ให้บริการได้รับอนุญาตให้ใช้จากเจ้าของลิขสิทธิ์


5. ผู้ใช้บริการรับรองว่าข้อมูลต่างๆ ที่ได้ให้ไว้ เพื่อการสมัครหรือเข้าใช้บริการ AIS PLAY รวมถึงการทำธุรกรรมอิเล็กทรอนิกส์รายการต่างๆ ในบริการ AIS PLAY เป็นข้อมูลที่ถูกต้องตรงตามความเป็นจริงทุกประการ และสามารถใช้เป็นหลักฐานทางกฎหมายได้ หากมีการตรวจพบว่าข้อมูลดังกล่าวเป็นข้อมูลเท็จ ไม่ถูกต้อง ไม่เป็นปัจจุบัน ไม่สมบูรณ์ หรือมิใช่ข้อมูลของผู้ใช้บริการ ผู้ให้บริการมีสิทธิระงับ ยกเลิก หรือปฏิเสธการเข้าใช้บริการ AIS PLAY ของผู้ใช้บริการได้ทันที รวมถึงผู้ใช้บริการต้องรับผิดชอบความเสียหายที่เกิดขึ้น ไม่ว่าจากเจ้าของทรัพย์สินทางปัญญา หรือจากข้อเรียกร้องของเจ้าของข้อมูลที่แท้จริง หรือหน่วยงานกำกับที่มีอำนาจตามกฎหมาย


6. ผู้ใช้บริการตกลงทำธุรกรรมอิเล็กทรอนิกส์ต่างๆ อันเกี่ยวกับการเข้าใช้บริการ AIS PLAY ตามเงื่อนไขที่กำหนดไว้ข้อตกลงและเงื่อนไขนี้ โดยผู้ใช้บริการต้องไม่กระทำการใดๆ ที่เป็นการฝ่าฝืน หรือขัดต่อกฎหมาย ศีลธรรมและขนบธรรมเนียมประเพณีอันดีงาม หรือขัดต่อหลักเกณฑ์ ระเบียบ ข้อบังคับ หรือคำสั่งใดๆ ที่ใช้บังคับอยู่ในขณะนี้หรือที่อาจมีผลใช้บังคับในภายหน้าผ่านบริการ AIS PLAY นี้ หากผู้ใช้บริการฝ่าฝืนเงื่อนไขข้อนี้ ผู้ให้บริการมีสิทธิระงับการใช้บริการ AIS PLAY ได้ทันที


7. ผู้ใช้บริการรับทราบและตกลงว่าการใช้บริการ AIS PLAY เพื่อชำระค่าบริการแบบพรีเมียม และ/หรือค่าบริการใดๆ ผ่านช่องทางชำระเงินของบริการ AIS PLAY โดยวิธีการหักเงินจากบัญชีเงินฝากธนาคาร บัญชีบัตรเครดิต กระเป๋าเงินอิเล็กทรอนิกส์นั้น บริการ AIS PLAY เป็นเพียงช่องทางเชื่อมต่อไปยังระบบให้บริการ แพลตฟอร์ม หรือเว็บไซต์ของธนาคาร ผู้ออกบัตรเครดิต และ/หรือผู้ให้บริการรับชำระเงินเท่านั้น การกระทำใดๆ อันเป็นการทำธุรกรรมเพื่อให้มีการหักหรือเรียกเก็บเงินจากบัญชีเงินฝากธนาคาร บัญชีบัตรเครดิตใดๆ หรือกระเป๋าเงินอิเล็กทรอนิกส์ ถือเป็นข้อตกลงระหว่างเจ้าของบัญชีเงินฝากธนาคารหรือเจ้าของบัตรเครดิตกับธนาคารและ/หรือผู้ออกบัตรเครดิต และ/หรือผู้ให้บริการรับชำระเงิน นั้นๆ เอง


8. ข้อตกลงและเงื่อนไขนี้ เป็นข้อตกลงเพิ่มเติมที่จะใช้ร่วมกับข้อตกลงและเงื่อนไขการให้บริการต่างๆ ที่ผู้ใช้บริการได้ซื้อหรือสมัครใช้บริการกับผู้ให้บริการแพลตฟอร์มอื่นแล้วแต่กรณี ดังนั้น การทำธุรกรรมอิเล็กทรอนิกส์ใดๆ ของผู้ใช้บริการ ซึ่งเชื่อมต่ออยู่กับระบบบริการแพลตฟอร์มอื่นของผู้ให้บริการรายใดก็ตาม ต้องอยู่ภายใต้บังคับของข้อตกลงและเงื่อนไขการให้บริการของผู้ให้บริการรายนั้นๆ แล้วแต่กรณี


9. การทำธุรกรรมใด ๆ โดยใช้หมายเลขโทรศัพท์เคลื่อนที่/OTP ของผู้ใช้บริการผ่านบริการ AIS PLAY ไม่ว่าจะเป็นการกระทำโดยผู้ใช้บริการเอง หรือผู้รับมอบอำนาจจากผู้ใช้บริการ หรือผู้ที่ผู้ใช้บริการอนุญาตให้นำหมายเลขโทรศัพท์เคลื่อนที่/OTP ไปใช้ หรือผู้ที่แอบอ้างนำ หมายเลขโทรศัพท์เคลื่อนที่/OTP ของผู้ใช้บริการไปใช้ ไม่ว่าด้วยความตั้งใจหรือความประมาทเลินเล่อของผู้ใช้บริการ ให้ถือว่าการทำธุรกรรมดังกล่าวถูกต้องสมบูรณ์มีผลผูกพันกับผู้ใช้บริการ หากเป็นการทำธุรกรรมที่มีการคิดค่าบริการ ค่าธรรมเนียม หรือค่าใช้จ่าย ตลอดจนมีความเสียหายเกิดขึ้นจากการทำธุรกรรมดังกล่าวไม่ว่ากรณีใด ผู้ใช้บริการในฐานะเจ้าของหมายเลขโทรศัพท์เคลื่อนที่ /OTP และ/หรือในฐานะผู้ใช้บริการหมายเลขโทรศัพท์เคลื่อนที่ หรือหมายเลขเชื่อมต่อของบริการนั้นๆ ยังคงต้องรับผิดชอบในการทำธุรกรรมดังกล่าวทุกประการ โดยไม่สามารถใช้สิทธิโต้แย้งหรือเรียกร้องให้ผู้ให้บริการต้องรับผิดชดใช้ค่าเสียหายแต่อย่างใด


10. ผู้ใช้บริการต้องไม่โอนหรือมอบสิทธิการเข้าใช้งานบริการ AIS PLAY ของผู้ใช้บริการนี้ ให้แก่บุคคลภายนอก หากผู้ใช้บริการทราบว่ามีบุคคลภายนอกนำหมายเลขโทรศัพท์/OTP ของผู้ใช้บริการไปใช้โดยมิชอบด้วยกฎหมาย ผู้ใช้บริการต้องแจ้งผู้ให้บริการรับทราบทันที


11.ผู้ใช้บริการรับรองว่าผู้ใช้บริการมีความสามารถและมีอำนาจตามกฎหมายในการลงทะเบียนและสมัครใช้บริการ AIS PLAY และผู้ใช้บริการต้องชำระค่าบริการที่ซื้อหรือสมัครใช้ดังกล่าวให้แก่ผู้ให้บริการซึ่งเป็นไปตามเงื่อนไขการให้บริการของแต่ละแพ็คเกจ รายละเอียดปรากฏตามเว็บไซต์ https://www.ais.th/play/package.html


12. หน้าที่และความรับผิดชอบของผู้ใช้บริการ


12.1 เรียนรู้วิธีการ และขั้นตอนการเข้าใช้งานและทำธุรกรรมต่างๆ ของบริการ AIS PLAY เพื่อให้เกิดความเข้าใจอย่างถูกต้องและชัดเจน รวมทั้งปฏิบัติตามข้อตกลงและเงื่อนไขนี้อย่างเคร่งครัด


12.2 ดูแล รับผิดชอบ และชี้แจงให้ตัวแทน และผู้ที่ถือว่าอยู่ในความรับผิดชอบของผู้ใช้บริการ รับทราบและปฏิบัติตามข้อตกลงและเงื่อนไขนี้อย่างเคร่งครัด


12.3 ให้ความร่วมมือกับผู้ให้บริการ หรือผู้ที่ผู้ให้บริการมอบหมายอย่างเต็มที่ในการป้องกันระบบคอมพิวเตอร์และบริการ AIS PLAY เพื่อมิให้เกิดความเสียหายใดๆ


12.4 แจ้งให้ผู้ให้บริการทราบทันทีที่พบเห็นการใช้บริการ AIS PLAY ที่ไม่ถูกต้องเหมาะสม หรือพบเห็นการเข้าถึง หรือการใช้ข้อมูล หรือการกระทำที่อาจส่งผลกระทบต่อการใช้งานบริการ AIS PLAY โดยมิชอบด้วยกฎหมาย


12.5 ในการใช้งานเครื่องคอมพิวเตอร์หรืออุปกรณ์ใดๆ เพื่อเข้าถึงบริการ AIS PLAY  ต้องปฏิบัติดังนี้

      (1)  ต้องกำหนดรหัสผ่าน (Password) เพื่อล็อกหน้าจอ (Lock Screen) หากไม่ใช้งานหรือไปทำกิจกรรมอย่างอื่น เพื่อป้องกันมิให้ผู้อื่นลักลอบเข้าใช้งาน


      (2)  ต้องตรวจสอบและระมัดระวังในการนำข้อมูลคอมพิวเตอร์มาป้อนลงในระบบคอมพิวเตอร์ทุกครั้ง และต้องติดตั้งโปรแกรมป้องกันไวรัส (Anti-Virus) ที่ทันสมัยอยู่ตลอดเวลา


      (3)  ต้องปิดเครื่องคอมพิวเตอร์ อุปกรณ์ใดๆ และอุปกรณ์ต่อพ่วงทันทีเมื่อไม่ได้ใช้งานเป็นเวลานาน หรือเลิกใช้งาน


12.6 เก็บรักษารหัสผ่านและ OTP ไว้เป็นความลับ มิให้ผู้อื่นล่วงรู้ ห้ามใช้รหัสผ่านร่วมกับผู้อื่น ต้องตั้งรหัสผ่านด้วยความรอบคอบและห้ามตั้งซ้ำกับรหัสเดิม หรือที่ผู้อื่นคาดเดาได้ง่าย หรือตั้งรหัสซ้ำกันในทุกขั้นตอนการใช้งานเครื่องคอมพิวเตอร์ หรือทุกระบบคอมพิวเตอร์ที่มีสิทธิใช้งาน และต้องเปลี่ยนรหัสผ่านตามระยะเวลาเหมาะสม หรือมีเหตุการณ์ที่สมควรต้องเปลี่ยนรหัสผ่าน


12.7 ตกลงหรืออนุญาตให้ผู้ให้บริการดำเนินการ หรือผู้ที่ผู้ให้บริการมอบหมายสามารถเข้าตรวจสอบการใช้งานระบบคอมพิวเตอร์ ข้อมูลคอมพิวเตอร์ ณ สถานที่ที่ใช้เป็นที่ติดตั้งอุปกรณ์หรือชุดอุปกรณ์เชื่อมต่อได้ตลอดระยะเวลา


12.8 ผู้ใช้บริการ รวมถึงผู้ที่ถือว่าอยู่ในความรับผิดชอบของผู้ใช้บริการ ต้องดูแลและรับผิดชอบกระทำใดๆ ที่ถือเป็นความผิดตามที่ระบุไว้ในข้อนี้ หากมีการละเลยหรือฝ่าฝืน ผู้ใช้บริการต้องรับผิดชอบร่วมกับผู้กระทำความผิดนั้นตามกฎหมายที่เกี่ยวข้องทั้งทางแพ่งและอาญา

      (1)  เปลี่ยนแปลง แก้ไขข้อมูลคอมพิวเตอร์หรือข้อมูลอิเล็กทรอนิกส์ส่วนหนึ่งส่วนใดของบริการ AIS PLAY โดยไม่ได้รับอนุญาตจากผู้ให้บริการ

      (2)  ลักลอบนำข้อมูลคอมพิวเตอร์หรือข้อมูลอิเล็กทรอนิกส์ส่วนหนึ่งส่วนใดของบริการ AIS PLAY ไปเปิดเผย จำหน่าย จ่าย แจกให้แก่บุคลลภายนอก ไม่ว่าเพื่อประโยชน์ส่วนตัวหรือเพื่อผู้ใดโดยไม่ได้รับอนุญาตจากผู้ให้บริการก่อน

      (3)  ประมาท เลินเล่อ ไม่ระมัดระวังการใช้งานระบบคอมพิวเตอร์ จนเป็นเหตุให้บุคคลภายนอกสามารถลักลอบนำข้อมูลคอมพิวเตอร์หรือข้อมูลอิเล็กทรอนิกส์ส่วนหนึ่งส่วนใดของบริการ AIS PLAY ไปเปิดเผย จำหน่าย จ่าย แจกกับบุคคลภายนอก

      (4)  ใช้รหัสหรือ OTP ของผู้อื่นเข้าถึงระบบคอมพิวเตอร์ เพื่อทำการอ่าน คัดลอก แก้ไข เปลี่ยนแปลง ลบทิ้ง ทำลายข้อมูลคอมพิวเตอร์หรือข้อมูลอิเล็กทรอนิกส์ส่วนหนึ่งส่วนใดของบริการ AIS PLAY หรือทำธุรกรรมใดๆ ไม่ว่าเพื่อประโยชน์ส่วนตัวหรือเพื่อผู้อื่น

      (5)  ก่อกวน หรือทำลายข้อมูลคอมพิวเตอร์ ระบบคอมพิวเตอร์หรือข้อมูลอิเล็กทรอนิกส์ส่วนหนึ่งส่วนใดของบริการ AIS PLAY เพื่อสร้างความเสียหายแก่ผู้ให้บริการ หรือผู้อื่น

      (6)  ลักลอบ เฝ้าดู ค้นหาเส้นทางหรือถอดรหัสข้อมูลอิเล็กทรอนิกส์ โดยใช้เครื่องมือ หรือเทคโนโลยีอื่นใด เพื่อให้ได้มาซึ่งข้อมูลคอมพิวเตอร์หรือข้อมูลอิเล็กทรอนิกส์ สวนหนึ่งส่วนใดของบริการ AIS PLAY หรือความลับของผู้ให้บริการหรือผู้อื่น โดยจงใจก่อให้เกิดความเสียหายทั้งต่อผู้ให้บริการหรือผู้อื่น

      (7)  ให้ความช่วยเหลือหรือร่วมมือกับบุคคลภายนอก เพื่อเข้าถึงระบบคอมพิวเตอร์ หรือข้อมูลคอมพิวเตอร์ หรือข้อมูลอิเล็กทรอนิกส์ สวนหนึ่งส่วนใดของบริการ AIS PLAY เพื่อทำการอ่าน คัดลอก แก้ไข เปลี่ยนแปลง ลบทิ้ง ทำลายข้อมูลคอมพิวเตอร์ หรือทำธุรกรรมใดๆ ไม่ว่าเพื่อประโยชน์ส่วนตัวหรือผู้อื่น

      (8)  ลักลอบใช้รหัสหรือ OTP ในการเข้าถึงระบบคอมพิวเตอร์ และเป็นเหตุให้ผู้ให้บริการหรือผู้อื่นได้รับความเสียหาย

      (9)  ประมาท เลินเล่อ ไม่ระมัดระวังการใช้รหัสหรือ OTP หรือยินยอมให้บุคคลภายนอกใช้รหัสหรือ OTP ของตนเองเข้าถึงระบบคอมพิวเตอร์ของบริการ AIS PLAY

      (10)  พยายามเข้าถึงระบบคอมพิวเตอร์ในส่วนที่ไม่มีสิทธิ์ หรือไม่ได้รับอนุญาตให้ใช้งาน

      (11)  ติดตั้ง มีไว้ในครอบครอง หรือใช้งาน Software ประเภท Hacking Tools

      (12)  เชื่อมต่ออุปกรณ์คอมพิวเตอร์ หรืออุปกรณ์อิเล็กทรอนิกส์อื่นใดเข้ากับระบบคอมพิวเตอร์โดยไม่ได้รับอนุญาตจากผู้ให้บริการ

      (13)  ลักลอบเข้าถึงระบบคอมพิวเตอร์ ไม่ว่าด้วยวิธีการใดๆ โดยมิชอบด้วยกฎหมาย

      (14)  กระทำความผิดใดๆ ตามฐานความผิดที่ระบุไว้ใน พระราชบัญญัติว่าด้วยการกระทำความผิดเกี่ยวกับคอมพิวเตอร์ พ.ศ. 2550 และกฎหมายอื่นใดที่เกี่ยวข้อง


13.  ผู้ใช้บริการต้องเป็นผู้จัดหาและรับผิดชอบค่าใช้จ่ายในการเชื่อมต่ออินเทอร์เน็ต (Internet Connection) เพื่อเข้าใช้งานบริการ AIS PLAY ตามข้อตกลงและเงื่อนไขนี้เอง


14. ผู้ใช้บริการต้องมีอุปกรณ์ที่จำเป็นสำหรับใช้ในการเชื่อมต่ออินเทอร์เน็ตในการเข้าใช้บริการ AIS PLAY เช่น เครื่องคอมพิวเตอร์ โทรศัพท์เคลื่อนที่ หรืออุปกรณ์อิเล็กทรอนิกส์ที่มีคุณสมบัติไม่ต่ำกว่าที่ผู้ให้บริการกำหนด เป็นต้น


15. ผู้ใช้บริการตกลงและยอมรับว่าผู้ให้บริการ จะไม่รับผิดชอบต่อความสูญหายหรือเสียหายใดๆ อันเกิดจากการที่ผู้ใช้บริการใช้บริการ AIS PLAY นี้ ไม่ว่าทางตรงหรือทางอ้อม รวมถึงความเสียหายอื่นใด เช่น ความเสียหายจากการใช้หรือมิได้ใช้บริการโทรศัพท์เคลื่อนที่ เป็นต้น เว้นแต่กรณีกฎหมายที่เกี่ยวข้อง และ/หรือข้อตกลงและเงื่อนไขนี้จะได้กำหนดไว้เป็นอย่างอื่น


16. กรณีมีเงื่อนไขกรณีหนึ่งกรณีใดในข้อตกลงนี้ขัดต่อกฎหมายหรือไม่มีผลใช้บังคับ ให้ถือว่าเงื่อนไขนั้นๆ เป็นโมฆะเฉพาะส่วนที่ขัดต่อกฎหมายหรือไม่มีผลใช้บังคับเท่านั้น โดยไม่มีผลกระทบต่อเงื่อนไขอื่นๆ ที่ยังคงความสมบูรณ์อยู่


17. การใช้บริการ AIS PLAY แบบลงทะเบียนใช้บริการ ผู้ใช้บริการรับทราบและตกลงให้ผู้ให้บริการเก็บรวบรวม ใช้ ประมวลผล ข้อมูลส่วนบุคคลของผู้ใช้บริการ เช่น ชื่อ-นามสกุล ที่อยู่ หมายเลขโทรศัพท์ เป็นต้น รวมถึงเปิดเผยข้อมูลส่วนบุคคลของผู้ใช้บริการต่อพันธมิตรทางธุรกิจของผู้ให้บริการ เพื่อวัตถุประสงค์ในการให้บริการ AIS PLAY การพัฒนาประสิทธิภาพการให้บริการ การติดต่อสื่อสาร นำเสนอโปรโมชั่น และสิทธิประโยชน์ต่างๆ ที่เกี่ยวกับบริการ AIS PLAY นี้แก่ผู้ใช้บริการ ทั้งนี้ การเก็บ รวบรวม ใช้ ประมวลผลข้อมูลส่วนบุคคลดังกล่าวจะดำเนินการตามเป็นไปตามประกาศการคุ้มครองข้อมูลส่วนบุคคล กลุ่มบริษัทแอดวานซ์ อินโฟร์ เซอร์วิส จำกัด (มหาชน) รายละเอียดปรากฏตาม https://www.ais.th/privacy-notice/th/ ได้


18. ผู้ให้บริการอาจมีการแสดงโฆษณาประชาสัมพันธ์สินค้าและบริการของผู้ให้บริการหรือกลุ่มบริษัท แอดวานซ์ อินโฟร์ เซอร์วิส จำกัด (มหาชน) รวมถึงพันธมิตรทางธุรกิจของผู้ให้บริการแก่ผู้ใช้บริการผ่านบริการ AIS PLAY เพื่อโฆษณาประชาสัมพันธ์สินค้าและบริการที่ผู้ใช้บริการอาจสนใจ เว้นแต่ผู้ใช้บริการจะสมัครใช้บริการแบบพรีเมียมกับผู้ให้บริการ


19. ผู้ใช้บริการสามารถใช้งานบริการ AIS PLAY ได้แบบส่วนตัวและเฉพาะความบันเทิงส่วนบุคคลเท่านั้น โดยห้ามนำบริการ AIS PLAY ไปใช้ในเชิงพาณิชย์โดยเด็ดขาดไม่ว่ากรณีใดทั้งสิ้น ทั้งนี้ ผู้ใช้บริการตกลงและยอมรับว่า ผู้ใช้บริการจะใช้บริการ AIS PLAY ในแบบส่วนตัวโดยไม่นำไปใช้ในเชิงพาณิชย์ และจะไม่นำข้อมูลใดๆ ในบริการ AIS PLAY ไปทำซ้ำ ถ่ายโอน หรือดำเนินการใดๆ ที่เป็นการต้องห้ามหรือขัดกับกฎหมาย หรือขัดกับความสงบเรียบร้อยและศีลธรรมอันดี หรือก่อให้เกิดความเสียหาย หรือ กระทบหรือละเมิดสิทธิใดๆ โดยชอบด้วยกฎหมายของผู้ให้บริการทั้งสิ้น


20. หากผู้ใช้การไม่ปฏิบัติตามข้อตกลงและเงื่อนไขการใช้บริการ AIS PLAY หรือข้อตกลงใดๆ ที่ทำไว้กับผู้ให้บริการ ผู้ใช้บริการยินยอมให้ผู้ให้บริการ ระงับและ/หรือยกเลิกการใช้บริการ AIS PLAY ได้โดยไม่ต้องแจ้งให้ผู้ใช้บริการทราบล่วงหน้า


21. กรณีผู้ใช้บริการประสงค์จะเปลี่ยนแปลง ระงับ และ/หรือยกเลิกการใช้บริการ AIS PLAY โดยปฏิบัติตามขั้นตอนและวิธีการที่ผู้ให้บริการ กำหนดไว้แล้ว เมื่อผู้ให้บริการ ได้ดำเนินการเปลี่ยนแปลง ระงับ และ/หรือยกเลิกการใช้บริการให้แก่ผู้ใช้บริการเรียบร้อยแล้ว ให้ถือว่าบรรดาหนังสือ เอกสาร ข้อมูลคอมพิวเตอร์ที่ผู้ใช้บริการได้ใช้แจ้งความประสงค์ต่อผู้ให้บริการดังกล่าวเป็นส่วนหนึ่งของข้อตกลงและเงื่อนไขนี้


22. ผู้ใช้บริการรับทราบและตกลงว่าการใช้งานในรูปแบบ Guest Mode เนื่องจากผู้ใช้บริการไม่ได้ทำการลงทะเบียนจะมีข้อจำกัดในการใช้ฟังก์ชัน และ/หรือ ฟีเจอร์ที่แตกต่างจากผู้ใช้บริการที่ได้ทำการลงทะเบียน ดังนี้

      (1)    ผู้เข้าใช้งานในรูปแบบ Guest Mode จะไม่สามารถใช้งานฟังก์ชัน Chromecast และ AirPlay usage ผ่านบริการ AIS PLAY ได้

      (2)    ผู้เข้าใช้งานในรูปแบบ Guest Mode จะรับชมเนื้อหาของบริการ AIS PLAY ได้บางส่วนเท่านั้น

      (3)    ผู้เข้าใช้งานในรูปแบบ Guest Mode จะไม่สามารถรับชมหรือใช้งานฟีเจอร์ Recently watched ของบริการ AIS PLAY ได้

      (4)    ผู้เข้าใช้งานในรูปแบบ  Guest Mode จะไม่สามารถใช้งานฟีเจอร์ Add to favorite ของบริการ AIS PLAY ได้

      (5)    ผู้เข้าใช้งานในรูปแบบ  Guest Mode จะไม่สามารถใช้งานฟีเจอร์ My profile และ My Account ของบริการ AIS PLAY ได้

      (6)    ผู้เข้าใช้งานในรูปแบบ  Guest Mode จะได้รับการชมโฆษณาตามที่ผู้ให้บริการกำหนด 

      (7)    ผู้เข้าใช้งานในรูปแบบ  Guest Mode จะได้รับชมพรีวิวในบางเนื้อหาตามที่ผู้ให้บริการกำหนด 


    ผู้ใช้บริการได้อ่านและทำความเข้าใจเงื่อนไขการเข้าใช้บริการ AIS PLAY โดยละเอียดแล้วและตกลงยอมรับเงื่อนไขที่กำหนดไว้ในข้อตกลงและเงื่อนไขนี้ทุกประการ หากท่านไม่ยอมรับข้อตกลงและเงื่อนไขดังกล่าวที่กำหนดไว้นี้ ขอให้ยุติการดำเนินการ ซึ่งจะทำไม่สามารถเข้าใช้บริการ AIS PLAY ได้
