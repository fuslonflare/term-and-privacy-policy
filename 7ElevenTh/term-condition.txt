logo
ข้อกำหนดและเงื่อนไขการเป็นสมาชิก
ออลล์ เมมเบอร์
เงื่อนไขของสมาชิกออลล์ เมมเบอร์ (ต่อไปนี้จะเรียกว่า “เงื่อนไขการให้บริการ”) เป็นข้อตกลงระหว่างบริษัท ซีพี ออลล์ จํากัด (มหาชน) ซึ่งต่อไปนี้ จะเรียกว่า “บริษัท” ฝ่ายหนึ่ง กับลูกค้าซึ่งลงทะเบียนสมัครสมาชิกออลล์ เมมเบอร์ กับบริษัท ซึ่งต่อไปเรียกว่า “สมาชิก” อีกฝ่ายหนึ่งเพื่อสมาชิกสามารถสะสมแต้มผ่านบัตรสมาชิกออลล์ เมมเบอร์ หรือ แอปพลิเคชัน 7-Eleven รวมถึงช่องทางอย่างอื่นซึ่งอาจมีขึ้นในอนาคต ที่มีการเชื่อมต่อกับระบบฐานข้อมูลของบริษัทเพื่อรับสิทธิประโยชน์ตามที่บริษัทกำหนด โดยเงื่อนไขการให้สิทธิประโยชน์ของบริษัทอาจมีลักษณะกระทบสิทธิของสมาชิก ซึ่งสมาชิกควรอ่านและทําความเข้าใจอย่างละเอียด หากมีข้อสงสัยเกี่ยวกับบริการของบริษัทสมาชิกสามารถติดต่อสอบถามทางบริษัทได้โดยทันที โดยรายละเอียดข้อกำหนดและเงื่อนไขมีดังต่อไปนี้

1. คำนิยาม

“สมาชิก” หมายความว่า สมาชิกออลล์ เมมเบอร์

“ข้อมูลส่วนบุคคล” หมายความว่า ข้อมูลเกี่ยวกับบุคคลซึ่งทำให้สามารถระบุตัวบุคคลนั้นได้ไม่ว่าทางตรงหรือทางอ้อม

2. การเป็นสมาชิก

ลูกค้าซึ่งประสงค์จะสมัครสมาชิก สามารถดำเนินการด้วยช่องทางและวิธีการดังนี้

2.1 ทางแอปพลิเคชัน 7-Eleven TH ("7App")

2.2 ทางเว็บไซต์ www.7eleven.co.th

2.3 ทางร้านเซเว่นอีเลฟเว่น

3. เกี่ยวกับข้อมูลส่วนบุคคล

3.1 การเก็บรวบรวม

สมาชิกตกลงยินยอมให้บริษัทสามารถเข้าถึง เก็บรวบรวม และใช้ข้อมูลส่วนบุคคลของข้าพเจ้าซึ่งได้บันทึกและจัดเก็บอยู่ในบัตรประจำตัวประชาชนแบบอเนกประสงค์ (Smart Card) หรือตามพาสปอร์ต (Passport) หรือเอกสารอื่นใดที่ออกโดยหน่วยงานราชการ และ/หรือที่บริษัทเก็บรวบรวมจากแหล่งอื่นหรือบุคคลอื่นใดโดยถูกต้องตามกฎหมายที่ใช้บังคับอยู่ในขณะนั้น รวมถึงการเก็บรวบรวมและการใช้ข้อมูลส่วนบุคคลอื่นใดของข้าพเจ้าได้ ดังต่อไปนี้ ชื่อ นามสกุล หมายเลขประจำตัวประชาชนหรือหมายเลขพาสปอร์ต วันเดือนปีเกิด ที่อยู่ หมายเลขโทรศัพท์ รายการซื้อสินค้าหรือบริการใดๆ รวมถึงข้อมูลจากการที่สมาชิกสอบถามหรือมีปฏิสัมพันธ์ใดๆ กับบริษัท เช่น การให้ข้อคิดเห็น คำติชม ข้อซักถาม เป็นต้น

3.2 วัตถุประสงค์ของการเก็บรวบรวม การใช้ และการเปิดเผยข้อมูลส่วนบุคคล

สมาชิกตกลงและยอมรับให้มีการเก็บรวบรวม ใช้ และเปิดเผยข้อมูลส่วนบุคคล เพื่อวัตถุประสงค์ ดังนี้

(ก) เพื่อเป็นการปฏิบัติตามสัญญาระหว่างสมาชิกกับบริษัท เพื่อดำเนินการตามคำขอของสมาชิกก่อนเข้าทำสัญญานั้น เพื่อปฎิบัติตามสัญญาระหว่างบริษัทกับบุคคลอื่นอันเป็นประโยชน์ของสมาชิก ประมวลผลข้อมูลเพื่อการพัฒนาประสิทธิภาพของสินค้าและบริการ การจัดหรือทำการตลาดเกี่ยวกับสินค้า บริการ และสิทธิประโยชน์ การจัดกิจกรรมส่งเสริมการขาย การทำวิจัย วิเคราะห์และสำรวจทางการตลาด การจัดทำข้อมูลสถิติ การนำเสนอสินค้าหรือบริการใหม่ให้แก่สมาชิกในภาพรวม

(ข) ประมวลผลข้อมูลเพื่อการพัฒนาประสิทธิภาพของสินค้าและบริการ การจัดหรือทำการตลาดเกี่ยวกับสินค้า บริการ และสิทธิประโยชน์ การจัดกิจกรรมส่งเสริมการขาย การทำวิจัย วิเคราะห์และสำรวจทางการตลาด การจัดทำข้อมูลสถิติ การนำเสนอสินค้าหรือบริการใหม่ให้แก่สมาชิกรายบุคคล โดยวัตถุประสงค์ตามข้อ 3.2 (ข) น้ี บริษัทจะทําการขอความ ยินยอมจากสมาชิกก่อนใช้ หรือเปิดเผย

โดยบริษัทจะใช้ข้อมูลดังกล่าวให้สอดคล้องวัตถุประสงค์และให้เกิดประโยชน์สูงสุดกับสมาชิก ทั้งนี้ การเก็บรวบรวมและใช้ข้อมูลดังกล่าวเป็นไปตามหลักเกณฑ์และนโยบายตามที่บริษัทกำหนด และกฎหมายที่เกี่ยวข้องบัญญัติให้กระทำการดังกล่าวได้

3.3 การเปิดเผยข้อมูลส่วนบุคคล

บริษัทอาจทำการเปิดเผยหรือส่งข้อมูลส่วนบุคคล ให้แก่บริษัทในกลุ่มของบริษัท ซีพี ออลล์ จำกัด (มหาชน) เช่น บริษัท ทเวนตี้โฟร์ ช้อปปิ้ง จำกัด, บริษัท เจริญโภคภัณฑ์อาหาร จำกัด (มหาชน) หรือบริษัทในกลุ่มธุรกิจของบริษัท เจริญโภคภัณฑ์อาหาร จำกัด (มหาชน) เช่น บริษัท ซีพีเอฟ เทรดดิ้ง จำกัด, บริษัท ทรู คอร์ปอเรชั่น จำกัด (มหาชน) หรือบริษัทในกลุ่มธุรกิจบริษัท ทรู คอร์ปอเรชั่น จำกัด (มหาชน) เช่น บริษัท ทรู วิชั่นส์ จำกัด (มหาชน), บริษัท แอสเซนด์ กรุ๊ป จำกัด หรือบริษัทในกลุ่มธุรกิจของบริษัท แอสเซนด์ กรุ๊ป จำกัด เช่น บริษัท ทรูมันนี่ จำกัด เพื่อดำเนินการตามวัตถุประสงค์ตามข้อ 3.2 โดยบริษัทจะทําการขอความยินยอมจากสมาชิกก่อนเปิดเผย

ทั้งนี้ บริษัทอาจเปิดเผยข้อมูลส่วนบุคคลไปยังบุคคลภายนอกเพื่อปฏิบัติตามเงื่อนไขการให้บริการนี้ เปิดเผยแก่ผู้สอบบัญชี ผู้ตรวจสอบภายนอกของบริษัท เพื่อความถูกต้องโปร่งใสในการบริหารจัดการ และการเปิดเผยให้หน่วยงานราชการโดยเป็นไปตามที่กฎหมายกำหนด

3.4 ระยะเวลาในการเก็บและใช้ข้อมูลส่วนบุคคล

สมาชิกตกลงและยินยอมให้บริษัท ใช้ข้อมูลส่วนบุคคลของข้าพเจ้าได้ตลอดระยะเวลาที่ข้าพเจ้ายังเป็นสมาชิก และให้ทำลายหรือดำเนินการให้ข้อมูลส่วนบุคคลดังกล่าวไม่เป็นข้อมูลส่วนบุคคลอีกต่อไปภายในกำหนดเวลา 90 วัน นับแต่วันที่ความเป็นสมาชิกสิ้นสุดลง เว้นแต่ ข้อมูลส่วนบุคคลนั้น จะไม่สามารถทำลายหรือลบได้อันเนื่องมาจากความจำเป็นของบริษัท ที่ต้องเก็บรักษาตามสัญญาอันเกี่ยวพันกับบุคคลอื่นหรือตามที่กฎหมายกำหนด

3.5 สิทธิของเจ้าของข้อมูลส่วนบุคคล

สมาชิกมีสิทธิขอดูและรับสำเนาข้อมูลส่วนบุคคลที่บริษัทได้เก็บรวบรวม ใช้ เปิดเผย โดยหากมีข้อมูลส่วนบุคคลที่บริษัทได้มาโดยไม่ได้รับความยินยอมจากสมาชิก สมาชิกสามารถขอให้บริษัทเปิดเผยวิธีการได้มาได้ ในกรณีบริษัทเก็บรวบรวมข้อมูลส่วนบุคคลจากแหล่งอื่น เช่น ช่องทางสื่อสังคมออนไลน์หรือเว็บไซต์ เป็นต้น มีสิทธิขอให้ลบหรือทำลายข้อมูล ระงับ หรือทำให้ข้อมูลไม่สามารถระบุตัวตนได้ ในกรณีที่สมาชิกยกเลิกการเป็นสมาชิก หรือบริษัทได้ใช้ข้อมูลส่วนบุคคลไม่เป็นไปตามวัตถุประสงค์ที่แจ้งไว้ มีสิทธิขอให้ระงับการใช้ข้อมูลส่วนบุคคล มีสิทธิขอแก้ไขข้อมูลส่วนบุคคลของสมาชิกให้ถูกต้องเป็นปัจจุบันสมบูรณ์ได้ มีสิทธิคัดค้านการประมวลผลข้อมูลส่วนบุคคล สิทธิในการขอให้โอนข้อมูลส่วนบุคคลของ สมาชิกไปยังผู้ควบคุมข้อมูลส่วนบุคคลอื่น สิทธิในการเพิกถอนความยินยอมในวัตถุประสงค์ที่สมาชิกได้ให้ความยินยอมไว้ โดยการใช้สิทธิตามข้อน้ี เป็นไปตามเงื่อนไขที่กฎหมายกําหนด

3.6 ผลกระทบจากการไม่ให้ข้อมูลส่วนบุคคล

สมาชิกทราบว่าการไม่ให้ข้อมูลส่วนบุคคลดังกล่าว จะทำให้ไม่สามารถเป็นสมาชิกออลล์ เมมเบอร์ได้ แต่ยังสามารถใช้บริการอื่นๆ ในร้านเซเว่นอีเลฟเว่นได้ตามปกติ

ท้ังนี้ สมาชิกสามารถอ่านรายละเอียดเพิ่มเติมเกี่ยวกับการเก็บรวบรวม ใช้ และ/หรือเปิดเผยข้อมูลส่วนบุคคล และการคุ้มครองข้อมูลส่วนบุคคลของสมาชิกได้ตามเอกสารแจ้งการประมวลผลข้อมูลส่วนบุคคล (Privacy Notice) ที่ประกาศอยู่บน 7App และเว็บไซต์ https://www.7eleven.co.th/privacy-notice

4. คุณสมบัติและหน้าที่ของสมาชิก

สมาชิกทราบว่า

4.1 บุคคลที่จะทำการสมัครเป็นสมาชิกออลล์ เมมเบอร์ได้ต้องมีอายุตั้งแต่ 10 ปีขึ้นไป

4.2 กรณีที่สมาชิกมีอายุตั้งแต่ 10-19 ปี บริษัทมีสิทธิขอให้ผู้ใช้อำนาจปกครองที่มีอำนาจกระทำแทนผู้เยาว์ลงนามหรือแสดงความยินยอมในหนังสือยินยอมการสมัครสมาชิกออลล์ เมมเบอร์ เพิ่มเติม เพื่อใช้ในการสมัครสมาชิกหรือเพื่อคงสถานะการเป็นสมาชิกไว้ได้ โดยหากบริษัทได้ร้องขอเอกสารดังกล่าว แล้วสมาชิกหรือผู้ใช้อำนาจปกครองที่มีอำนาจกระทำแทนผู้เยาว์ปฏิเสธในการให้ความยินยอมในเอกสารนั้น บริษัทจำเป็นต้องทำการปฏิเสธการรับสมัครหรือยกเลิกการเป็นสมาชิกนั้น ทั้งนี้ แต้มหรือสิทธิประโยชน์ที่ได้รับระหว่างการเป็นสมาชิกจะถูกโอนไปยังผู้ที่สมาชิกได้แจ้งความประสงค์ไว้

4.3 สมาชิกยืนยันว่าข้อมูลส่วนบุคคลที่ใช้ในการสมัครสมาชิกเป็นข้อมูลส่วนบุคคลของสมาชิกเอง และได้ทำการสมัครสมาชิกออลล์ เมมเบอร์ด้วยตนเอง

4.4 ข้อมูลส่วนบุคคลของสมาชิกที่ใช้ในการสมัครสมาชิกเป็นข้อมูลส่วนบุคคลที่ถูกต้องและเป็นปัจจุบัน

4.5 หากสมาชิกเจตนากรอกข้อมูลส่วนบุคคลที่ใช้ในการสมัครสมาชิกไม่ถูกต้องในสาระสำคัญที่อาจทำให้บริษัทมีความเสี่ยงทางกฎหมายหรือได้รับความเสียหาย เช่น อายุไม่ถึงเกณฑ์ที่บริษัทกำหนด บริษัทมีสิทธิยกเลิกความเป็นสมาชิกดังกล่าวและสงวนสิทธิ์ในการให้สิทธิประโยชน์ใดๆ ที่สมาชิกได้รับจากการเป็นสมาชิกนั้น

5. สิทธิประโยชน์

ข้าพเจ้าสมาชิกตกลงและยอมรับว่าสิทธิประโยชน์ที่บริษัทเสนอให้แก่สมาชิกแต่ละรายอาจแตกต่างกัน ขึ้นอยู่กับประวัติการซื้อสินค้าของสมาชิกแต่ละราย รายการโปรโมชั่นสินค้าแต่ละประเภท และ/หรือ นโยบายทางการตลาดของบริษัท

6. การคืนสินค้า และ/หรือ แต้มสะสม

6.1 ข้าพเจ้าสมาชิกตกลงและยอมรับว่า หากข้าพเจ้าคืนสินค้า ข้าพเจ้าต้องคืนแต้มสะสมที่ได้รับจากสินค้าที่คืนนั้น รวมทั้งของพรีเมียมซึ่งแลกรับมาจากแต้มสะสมไปก่อนแล้วนั้นแก่บริษัท โดยหากไม่สามารถส่งคืนของพรีเมียมในสภาพที่สมบูรณ์ได้ ข้าพเจ้าตกลงคืนเป็นเงินสดตามมูลค่าของพรีเมียมแทน

6.2 ข้าพเจ้าตกลงและยอมรับว่า หากข้าพเจ้าใช้แต้มสะสมของข้าพเจ้าเพื่อเป็นส่วนลดในการซื้อสินค้าจากร้าน 7-Eleven หรือร้านค้าตามที่บริษัทกำหนด แล้วมีการคืนสินค้าบางรายการจากการชำระเงินในครั้งดังกล่าว ข้าพเจ้าจะไม่ได้รับแต้มสะสมที่ใช้เป็นส่วนลดแทนเงินสดในครั้งนั้นคืน

7. การสะสมแต้ม จากการชำระค่าสินค้า และ/หรือ บริการ

7.1 ข้าพเจ้าสมาชิกตกลงและยอมรับว่าการสะสมแต้มต้องแสดงความเป็นสมาชิกออลล์ เมมเบอร์ ณ จุดให้บริการที่บริษัทกำหนดเท่านั้น

7.2 ข้าพเจ้าสมาชิกตกลงและยอมรับว่า การสะสมแต้มจากการชำระค่าสินค้าและ/หรือบริการ เป็นไปตามรายการโปรโมชั่นสินค้าแต่ละประเภทที่บริษัทกำหนด และ/หรือนโยบายทางการตลาดของบริษัท

8. การแลกหรือรับสิทธิประโยชน์

ข้าพเจ้าสมาชิกตกลงและยอมรับว่า ข้าพเจ้าจะต้องแสดงบัตรทุกครั้งก่อนการแลกหรือรับสิทธิประโยชน์ใดๆ จากบริษัท โดยหากมีการแสดงบัตรหลังจากที่ธุรกรรมใดๆ ได้ดำเนินการไปแล้ว ข้าพเจ้ายินยอมที่จะสละสิทธิประโยชน์ดังกล่าว

9. อายุการใช้งานของบัตร

9.1 สมาชิกไม่มีกำหนดอายุการใช้งาน สมาชิกสามารถตรวจสอบแต้มสะสมได้ที่ใบเสร็จรับเงินของร้าน 7-Eleven หรือ แอปพลิเคชัน 7-Eleven

9.2 แต้มสะสมของบัตรมีอายุ 2 ปีนับแต่วันที่ได้รับแต้ม โดยระบบจะตัดแต้มในวันที่ 31 ธันวาคม เวลา 23.59 นาฬิกา ของปีที่แต้มครบอายุที่กำหนด

10. การต่ออายุบัตร

ข้าพเจ้าสมาชิกตกลงและยอมรับว่า บริษัทจะให้สิทธิ์ในการเปลี่ยนบัตรใหม่แก่ข้าพเจ้าตามเงื่อนไขที่บริษัทกำหนด

11. บัตรถูกขโมย หรือสูญหาย

11.1 บัตรถูกขโมยหรือสูญหาย บริษัทตกลงจะทำการคืนแต้มสะสมให้ต่อเมื่อข้าพเจ้าได้มีการแจ้งความร้องทุกข์ต่อพนักงานสอบสวน และได้แจ้งความจำนงขอออกบัตรใหม่กับบริษัท พร้อมทั้งแสดงบันทึกประจำวันแจ้งความร้องทุกข์ โดยข้าพเจ้าตกลงชำระค่าธรรมเนียมในการออกบัตรตามที่บริษัทกำหนด

11.2 หากบัตรถูกขโมยหรือสูญหายเกิดขึ้นจากการกระทำทุจริตใดๆ ของข้าพเจ้าหรือที่ข้าพเจ้ายินยอมให้ผู้อื่นกระทำการดังกล่าว บริษัทปฏิเสธไม่รับผิดชอบชดใช้แต้ม รวมทั้งสิทธิประโยชน์ใดๆ ที่จัดเก็บอยู่ในบัตรคืนให้กับข้าพเจ้า

12. บัตรชำรุด

12.1 กรณีบัตรชำรุดที่อยู่ในความรับผิดชอบของบริษัทดังต่อไปนี้ บริษัทจะดำเนินการออกบัตรใหม่ให้ โดยสมาชิกไม่ต้องชำระค่าธรรมเนียมในการออกบัตรใหม่

12.1.1 บัตรที่ไม่สามารถเปิดใช้ได้ในครั้งแรก ณ จุดขาย

12.1.2 บัตรที่ผ่านการตรวจสอบจากบริษัทแล้วพบว่าเป็นความชำรุดบกพร่องอันเกิดจากขั้นตอนการผลิต

12.1.3 บัตรชำรุดภายใน 15 วันนับจากวันเปิดใช้บริการบัตรครั้งแรก โดยที่การชำรุดนั้นมิได้เกิดจากเหตุภายนอกหรือ การกระทำของผู้ถือบัตรเองไม่ว่าจงใจหรือประมาทเลินเล่อ ทั้งนี้ สมาชิกต้องทำการติดต่อบริษัทเพื่อทำการเปลี่ยน บัตรใหม่

12.2 กรณีบัตรชำรุดที่บริษัทสงวนสิทธิ์การรับผิดชอบดังต่อไปนี้ หากสมาชิกประสงค์ที่จะใช้บริการบัตรดังกล่าว สมาชิกจะต้องขอออกบัตรใหม่และชำระค่าธรรมเนียมในการออกบัตรให้แก่บริษัท

12.2.1 บัตรชำรุดหลังจาก 15 วันนับจากวันที่มีการเปิดใช้บริการบัตรครั้งแรก

12.2.2 บัตรชำรุดจนไม่อาจเรียกหรืออ่านข้อมูลใดๆ จากหน้าบัตรหรือจากฐานระบบของบริษัท หรือไม่อาจพิสูจน์ได้ ว่าเป็นบัตรของบริษัท

12.3 บริษัทจะทำการโอนสิทธิประโยชน์จากระบบฐานข้อมูลของบริษัทเข้าบัตรใหม่ให้แก่สมาชิกที่ชำรุดทุกกรณี

13. การยกเลิก

13.1 ข้าพเจ้าสมาชิกตกลงและยอมรับว่า บริษัทมีสิทธิ์ปฏิเสธการสมัครนี้ โดยไม่ต้องส่งคืนเอกสารแก่ข้าพเจ้า หรือสามารถยกเลิกสมาชิกได้ โดยไม่จำเป็นต้องระบุสาเหตุการปฏิเสธ/ยกเลิกดังกล่าว หากสมาชิกมีความประสงค์ยกเลิกการเป็นสมาชิก สามารถแจ้งยกเลิกได้ที่ Call Center: 0-2826-7744

13.2 กรณีสมาชิกร้องขอให้ยกเลิกความเป็นสมาชิก

ข้าพเจ้าตกลงและยอมรับว่า

(ก) บริษัทต้องใช้เวลาในการดำเนินการยกเลิกความเป็นสมาชิกเป็นเวลา 30 วันนับแต่วันที่สมาชิกได้ร้องขอ อันเนื่องมาจากกระบวนการในการลบหรือทำลายข้อมูล หรือการทำให้ข้อมูลส่วนบุคคลไม่เป็นข้อมูลส่วนบุคคลอีกต่อไป ต้องบอกกล่าวไปยังผู้มีส่วนเกี่ยวข้องให้ดำเนินการด้วย ทั้งนี้ บริษัทอาจใช้เวลามากกว่า 30 วัน หากข้อมูลส่วนบุคคลมีปริมาณมากและซับซ้อน โดยหากต้องใช้ระยะเวลามากกว่า 30 วัน บริษัทจะแจ้งให้ท่านทราบก่อนครบกำหนดเวลาดังกล่าว โดยในการลบหรือทำลายข้อมูลส่วนบุคคลดังกล่าว บริษัทอาจทำการติดต่อไปยังท่านเพื่อขอข้อมูลเพิ่มเติมในการยืนยันตัวตนและเพื่อความปลอดภัย หรือเพื่อให้การลบหรือทำลายข้อมูลส่วนบุคคลดังกล่าวเป็นไปด้วยความรวดเร็วยิ่งขึ้น

(ข) ผู้ร้องขอจะไม่สามารถทำการสมัครสมาชิกใหม่ได้ภายในกำหนดเวลา 180 วัน หรือจนกว่าบริษัทจะพิจารณาเป็นอย่างอื่น

14. กรณีข้อโต้แย้ง หรือทุจริต

14.1 กรณีที่มีข้อโต้แย้งเกี่ยวกับแต้มจากการเป็นสมาชิก ข้าพเจ้าตกลงและยอมรับให้บริษัทมีอำนาจในการตรวจสอบและปรับแต้มย้อนหลังได้ไม่เกิน 180 วัน และการตัดสินของบริษัทถือเป็นที่สุด

14.2 กรณีพบว่ามีการฉ้อฉล ปลอมแปลง หรือการกระทำทุจริตใดๆ เพื่อให้ได้มาซึ่งแต้มสะสม เพื่อแลกรับของพรีเมียม และ/หรือ สินค้า และ/หรือบริการต่างๆ ไม่ว่าจะเป็นเพียงบางส่วนหรือทั้งหมดของข้าพเจ้าหรือที่ข้าพเจ้ายินยอมให้ผู้อื่นกระทำการข้างต้น ข้าพเจ้าตกลงและยอมรับว่า บริษัทมีสิทธิ์ปฏิเสธการโอนสิทธิประโยชน์ของสมาชิก

15. การเปลี่ยนแปลง แก้ไข เพิ่มเติม

15.1 ข้าพเจ้าสมาชิกตกลงและยอมรับผูกพันตามข้อกำหนดและเงื่อนไขของการเป็นสมาชิกที่บริษัทกำหนดไว้ขณะที่แจ้งขอสมัครสมาชิก และรวมถึงการเปลี่ยนแปลงแก้ไขที่อาจมีขึ้นในภายหน้า โดยบริษัทจะแจ้งให้ทราบเป็นลายลักษณ์อักษรผ่าน 7App เว็บไซต์ หรือช่องทางใดๆ ของบริษัทต่อไป

15.2 ข้าพเจ้าสมาชิกตกลงและยอมรับว่า บริษัทมีสิทธิ์ในการเปลี่ยนแปลงเงื่อนไขของสมาชิก การแลก ของ พรีเมียม และสิทธิประโยชน์ สิทธิพิเศษต่างๆ โดยมิต้องแจ้งให้ข้าพเจ้าทราบล่วงหน้า กรณีที่มีปัญหาขัดแย้ง คำชี้ขาดของบริษัทถือเป็นที่สิ้นสุด

16. ค่าธรรมเนียมบัตร

16.1 บัตรไม่มีค่าธรรมเนียมในการออกบัตร เว้นแต่เป็นกรณีบัตรถูกขโมยหรือสูญหายตามข้อ 9 และกรณีบัตรชำรุดที่บริษัทสงวนสิทธิ์การรับผิดชอบตามข้อ 10.2 ผู้ถือบัตรต้องชำระค่าธรรมเนียมในการออกบัตรใหม่ 50 บาท

16.2 บริษัทสงวนสิทธิ์ในการเปลี่ยนแปลงอัตราค่าธรรมเนียม โดยจะมีการแจ้งให้ข้าพเจ้าทราบล่วงหน้าก่อนการเปลี่ยนแปลง

17. ทรัพย์สินทางปัญญา

ข้าพเจ้าสมาชิกทราบว่าทรัพย์สินทางปัญญา ซึ่งมีอยู่บนแถบแม่เหล็กในบัตรเป็นกรรมสิทธิ์ของบริษัท โดยห้ามมิให้ข้าพเจ้าโอน อนุญาต ลอกเลียน หรืออนุญาตให้บุคคลอื่นนำสิทธิดังกล่าวไปใช้ในทางอื่นใด นอกเหนือจากการใช้เพื่อประโยชน์ของการใช้บัตรเท่านั้น หากมีการฝ่าฝืนกระทำการดังกล่าว บริษัทมีสิทธิที่จะดำเนินการตามกฏหมายกับผู้ที่กระทำการละเมิดสิทธิ์ในทรัพย์สินทางปัญญาของบริษัท

18. ภาษาและกฎหมายที่ใช้บังคับ

ข้อกำหนดและเงื่อนไขฉบับนี้ให้ใช้ภาษาไทยเป็นภาษาที่ใช้บังคับ การแปลความหมาย การตีความ ความสมบูรณ์ และการปฏิบัติตามข้อกำหนดและเงื่อนไขฉบับนี้ ให้เป็นไปตามที่กำหนดไว้ภายใต้บังคับของกฎหมายไทย และให้ศาลไทยเป็นศาลที่มีอำนาจในการพิจารณาคดี

19. เหตุฉุกเฉิน/ข้อร้องเรียน

กรณีมีเหตุฉุกเฉินหรือข้อร้องเรียนเกี่ยวกับบริการ สามารถแจ้งได้ที่ศูนย์บริการสมาชิกที่เบอร์ 02-826-7777 (ตลอด 24 ชั่วโมง) หรือ www.7eleven.co.th

หากมีเหตุร้องเรียนเกี่ยวกับข้อมูลส่วนบุคคลสามารถติดต่อประสานงานมายังเจ้าหน้าที่คุ้มครองข้อมูลส่วนบุคคลได้ในช่องทางดังนี้

เจ้าหน้าที่คุ้มครองข้อมูลส่วนบุคคล

เลขที่ 313 อาคาร ซี.พี. ทาวเวอร์ ชั้น 24 ถนนสีลม แขวงสีลม เขตบางรัก กรุงเทพมหานคร 10500

Email Address: privacy@cpall.co.th

ผู้ควบคุมข้อมูลส่วนบุคคล

บริษัท ซีพี ออลล์ จำกัด(มหาชน)

เลขที่ 313 อาคาร ซี.พี. ทาวเวอร์ ชั้น 24 ถนนสีลม แขวงสีลม เขตบางรัก กรุงเทพมหานคร 10500

Email Address: faq@cpall.co.th

Call Center: 0-2826-7777

20. ข้อสงวนสิทธิ์

การสมัครและใช้สิทธิประโยชน์การเป็นสมาชิก ALL Member สามารถใช้ได้เฉพาะกับเซเว่นอีเลฟเว่นประเทศไทยเท่านั้น บริษัทไม่มีจุดประสงค์ในการเก็บรวบรวม ใช้ หรือเปิดเผยข้อมูลส่วนบุคคลเพื่อเสนอขายสินค้าหรือบริการ หรือการเสนอสิทธิประโยชน์ใดๆ แก่สมาชิก หรือการติดตามพฤติกรรมของสมาชิกเมื่ออยู่ในประเทศอื่น หากมีกรณีพิพาทให้เป็นไปตามข้อ 17
