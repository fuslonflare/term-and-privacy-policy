ลักษณะที่สำคัญของบริการแอปพลิเคชัน GLO สำหรับบุคคลทั่วไป

"แอปพลิเคชัน GLO" เป็นแพลตฟอร์มที่ช่วยให้ผู้ขอใช้บริการสามารถเลือกซื้อสลากกินแบ่งรัฐบาลในรูปแบบอิเล็กทรอนิกส์ ของโครงการสลาก 80 โครงการสลากดิจิทัล การซื้อ-จองล่วงหน้าสลากกินแบ่งรัฐบาล และการชำระเงินค่าสลากสำหรับร้านค้าบนโครงการสลากดิจิทัล โดยผู้ขอใช้บริการจะต้องใช้บริการผ่านแอปพลิเคชันเป๋าตัง และผู้ใช้บริการจะได้รับการแจ้งเตือนผ่านแอปพลิเคชันเป๋าตัง

สำหรับการซื้อสลากกินแบ่งรัฐบาล ของโครงการสลาก 80 และโครงการสลากดิจิทัล สลากกินแบ่งรัฐบาลจะถูกแปลงเป็นข้อมูลอิเล็กทรอนิกส์เก็บไว้ในแอปพลิเคชันเป๋าตัง และผู้ขอใช้บริการจะได้รับการแจ้งเตือนผ่านแอปพลิเคชันเป๋าตังเมื่อมีการออกรางวัล หรือเมื่อผู้ขอใช้บริการถูกรางวัล

สำหรับการซื้อสลากกินแบ่งรัฐบาล ของโครงการสลากดิจิทัล ผู้ขอใช้บริการสามารถขอรับเงินรางวัลผ่านบัญชีธนาคารของผู้ถูกรางวัล ที่ผูกไว้บนแอปพลิเคชันเป๋าตัง หรือผ่าน G Wallet หรือเลือกที่จะขอรับเงินรางวัลด้วยตนเองที่สำนักงานสลากกินแบ่งรัฐบาล โดยผู้ขอใช้บริการสามารถตรวจสอบรายการซื้อสลากกินแบ่งรัฐบาล และข้อมูลประวัติการถูกรางวัลย้อนหลังได้บนแอปพลิเคชันเป๋าตัง

ข้อกำหนดและเงื่อนไขบริการแอปพลิเคชัน GLO บนแอปพลิเคชันเป๋าตัง (สำหรับผู้ขอใช้บริการ)

ข้อกำหนดและเงื่อนไขบริการแอปพลิเคชัน GLO บนแอปพลิเคชันเป๋าตังสำหรับบุคคลทั่วไป ดังต่อไปนี้ ("ข้อตกลง") ทำขึ้นระหว่างท่าน ("ผู้ขอใช้บริการ") และ สำนักงานสลากกินแบ่งรัฐบาล ("สำนักงาน") โดยการลงนามในข้อตกลง ผู้ขอใช้บริการตกลงที่จะผูกพันตนตามข้อตกลงฉบับนี้ (อาจมีการแก้ไขเพิ่มเติมเป็นครั้งคราว) ข้อตกลงฉบับนี้ใช้บังคับแทนความตกลงใด ๆ ที่มีขึ้นก่อนหน้านี้หรือมีอยู่ในเวลานี้ระหว่างคู่สัญญา รวมทั้งใช้บังคับกับความตกลงใด ๆ ที่มีผลบังคับอยู่ในขณะนี้ระหว่างคู่สัญญาในส่วนของการให้บริการแอปพลิเคชัน GLO สำหรับบุคคลทั่วไป และ/หรือ การเข้าทำธุรกรรมใด ๆ กับ สำนักงานอย่างถูกต้องสมบูรณ์

1. คำนิยาม

เว้นแต่จะระบุเป็นอย่างอื่นเป็นการเฉพาะ ในข้อตกลงฉบับนี้ ให้ถ้อยคำดังต่อไปนี้ (ตามที่อาจมีการนิยาม แก้ไข และ/หรือ เพิ่มเติม ในภายหลังโดยกฎหมาย กฎระเบียบ และ/หรือ เอกสารการเปิดเผยข้อมูลอื่น ๆ ของสำนักงาน หรือธนาคารกรุงไทย จำกัด (มหาชน)) มีความหมาย ดังนี้

1.1 "กฎหมายที่ใช้บังคับ" หมายถึง กฎหมายที่ใช้บังคับกับสำนักงาน ธนาคาร ผู้ขอใช้บริการ ร้านค้า การให้ และ/หรือใช้บริการแอปพลิเคชัน GLO และ/หรือธุรกรรมซื้อขายสลาก ทั้งนี้ ตามบริบทที่เกี่ยวข้อง

1.2 "ข้อตกลงและเงื่อนไขการใช้บริการแอปพลิเคชันเป๋าตัง"หมายถึง ข้อกำหนดและเงื่อนไขสำหรับการใช้บริการแอปพลิเคชันเป๋าตัง

1.3 "ธุรกรรมซื้อขายสลาก" หมายถึง การซื้อขายสลากดิจิทัลและสลากกินแบ่งรัฐบาลระหว่างผู้ขอใช้บริการและร้านค้า ที่มีการเข้าทำธุรกรรมผ่านแอปพลิเคชัน GLO บนแอปพลิเคชันเป๋าตัง

1.4 "ธนาคาร" หมายความถึง ธนาคารกรุงไทย จำกัด (มหาชน) ซึ่งเป็นผู้ให้บริการแอปพลิเคชัน GLO

1.5 "มัลแวร์" หมายถึง ซอฟต์แวร์ทุกรูปแบบซึ่งแทรกแซงการใช้แพลตฟอร์มให้บริการในลักษณะใด ๆ หรือรบกวนการใช้งานคอมพิวเตอร์ ซึ่งรวมถึงไวรัส การโจมตีทางไซเบอร์ อีเมลขยะ (phishing e-mail) สปายแวร์ (spyware) เวิร์ม (worm) ลอจิกซอฟต์แวร์ (logic) บอมบ์ (bombs) โทรจันฮอร์ส (trojan horse) หรือองค์ประกอบที่เป็นอันตรายในลักษณะเดียวกันอื่น ๆ

1.6 "ร้านค้า" หมายความถึง ร้านค้าจำหน่ายสลากกินแบ่งรัฐบาล ที่ได้รับการอนุญาตให้ทำการขายสลากกินแบ่งรัฐบาลผ่านแอปพลิเคชัน GLO โดยแบ่งเป็นร้านค้าบนโครงการสลากดิจิทัล และร้านค้าบนโครงการสลาก 80

1.7 "ร้านค้าบนโครงการสลากดิจิทัล" หมายความถึง ร้านค้าจำหน่ายสลากกินแบ่งรัฐบาลที่เข้าร่วมโครงการสลากดิจิทัล และได้รับการอนุญาตให้ทำการขายสลากกินแบ่งรัฐบาลดิจิทัลผ่านแอปพลิเคชัน GLO

1.8 "ร้านค้าบนโครงการสลาก 80" หมายความถึง ร้านค้าจำหน่ายสลากกินแบ่งรัฐบาลที่เข้าร่วมโครงการสลาก 80 และได้รับการอนุญาตให้ทำการขายสลากกินแบ่งรัฐบาลผ่านแอปพลิเคชัน GLO

1.9 "การซื้อ-จองล่วงหน้าสลากกินแบ่งรัฐบาล" หมายถึง บริการการซื้อ-จองล่วงหน้าสลากกินแบ่งรัฐบาล สำหรับผู้ซื้อ-จองล่วงหน้าสลากกินแบ่งรัฐบาล ผ่านแอปพลิเคชัน GLO โดยสำนักงานจะให้บริการแก่ผู้ซื้อ-จองล่วงหน้าสลากกินแบ่งรัฐบาลที่สำนักงานประกาศกำหนดเท่านั้น

1.10 "รหัสยืนยันตัวตน" หมายความถึง รหัสผู้ใช้งาน (User ID) และรหัสผ่าน (Password) และ/หรือรหัสประจำตัว (PIN) และ/หรือ รหัส One Time Password (OTP) หรือรหัสอื่นใดที่ผู้ขอใช้บริการกำหนดตามหลักเกณฑ์ของธนาคารและ/หรือธนาคารมอบให้ผู้ขอใช้บริการเพื่อใช้เป็นเครื่องมือในการยืนยันตัวตนเพื่อเข้าใช้บริการแอปพลิเคชัน GLO

1.11 "สลากกินแบ่งรัฐบาล" หมายถึง สลากกินแบ่งรัฐบาลที่ออกโดยสำนักงานสลากกินแบ่งรัฐบาล

1.12 "สลากดิจิทัล" หมายถึง สลากกินแบ่งรัฐบาลที่ออกโดยสำนักงานสลากกินแบ่งรัฐบาล และได้รับการแปลงให้อยู่ในรูปแบบอิเล็กทรอนิกส์บนแอปพลิเคชัน GLO และมีการเก็บข้อมูลไว้ในแอปพลิเคชันเป๋าตัง เพื่อให้ผู้ขอใช้บริการสามารถถือครองได้ในรูปแบบอิเล็กทรอนิกส์

1.13 "สลาก" หมายถึง สลากกินแบ่งรัฐบาลและสลากดิจิทัล

1.14 "เหตุสุดวิสัย" หมายถึง เหตุการณ์ที่อยู่นอกเหนือการควบคุมของผู้ขอใช้บริการหรือสำนักงานและธนาคาร ซึ่งรวมถึง (ก) เหตุธรรมชาติ (ข) อุทกภัย อัคคีภัย แผ่นดินไหว การระเบิด โรคระบาด หรือภัยธรรมชาติอื่นใด (ค) การกระทำของศัตรูระดับประเทศ สงคราม การรุกราน ความเป็นปรปักษ์ (ไม่ว่าจะมีการประกาศสงครามหรือไม่ก็ตาม) ภัยคุกคามหรือการกระทำของผู้ก่อการร้าย กบฏ การจลาจล การโจรกรรม การขาดแคลนแรงงาน การนัดหยุดงาน การกระทำของรัฐบาลหรือการก่อความไม่สงบอื่นๆ (ง) ความล้มเหลวหรือความขัดข้องของอุปกรณ์การส่ง อุปกรณ์การสื่อสารหรืออุปกรณ์คอมพิวเตอร์ หรือความขัดข้องของกระแสไฟฟ้า หรือความขัดข้องของอุปกรณ์อิเล็กทรอนิกส์หรืออุปกรณ์การสื่อสาร และ (จ) ไวรัสหรือการโจรกรรมข้อมูล ที่อยู่เหนือการควบคุมและป้องกันของสำนักงานหรือธนาคาร และ การกระทำ เหตุการณ์ หรือสถานการณ์ใด ๆ ซึ่งสำนักงานหรือธนาคารเห็นว่าเป็นเหตุให้การธุรกรรมซื้อขายสลาก หรือการให้บริการอื่น ๆ บนแอปพลิเคชัน GLO ระหว่างผู้ขอใช้บริการและร้านค้าไม่อยู่ในภาวะปกติ เช่น การพักหรือปิดทำการของสำนักงาน หรือเหตุขัดข้องในการออกสลากกินแบ่งรัฐบาลของสำนักงาน เป็นต้น

1.15 "แอปพลิเคชันเป๋าตัง" หมายถึง แอปพลิเคชันที่ใช้กับโทรศัพท์เคลื่อนที่ หรืออุปกรณ์อิเล็กทรอนิกส์อื่น "เป๋าตัง" ที่จัดทำขึ้นโดยธนาคาร ซึ่งแอปพลิเคชัน GLO เป็นส่วนหนึ่งของแอปพลิเคชันดังกล่าว (และให้หมายถึงแอปพลิเคชันดังกล่าวที่ได้เปลี่ยนเป็นชื่ออื่น (ถ้ามี))

1.16 "แอปพลิเคชั่น GLO" หมายถึง แอปพลิเคชันของสำนักงานที่ใช้กับโทรศัพท์เคลื่อนที่ หรืออุปกรณ์อิเล็กทรอนิกส์อื่นตามที่สำนักงานกำหนด โดยแอปพลิเคชัน GLO เป็นฟังก์ชันหนึ่งของแอปพลิเคชันเป๋าตัง เพื่อให้บุคคลทั่วไปสามารถซื้อสลากกินแบ่งรัฐบาล ของโครงการสลาก 80 โครงการสลากดิจิทัล และผู้ซื้อ-จองล่วงหน้าสลากกินแบ่งรัฐบาล ทำรายการซื้อ-จองสลากกินแบ่งรัฐบาล และทำธุรกรรมอื่น ๆ ตามที่สำนักงานกำหนด (และให้รวมถึงแพลตฟอร์มอิเล็กทรอนิกส์อื่นใดของสำนักงานหรือธนาคารที่ใช้สำหรับให้บริการแอปพลิเคชัน GLO ตามที่สำนักงานหรือธนาคารจะได้ประกาศให้ทราบเป็นครั้งคราว)

1.17 "การชำระเงินค่าสลากสำหรับร้านค้าบนโครงการสลากดิจิทัล" หมายถึง บริการการชำระเงินค่าสลากสำหรับร้านค้าบนโครงการสลากดิจิทัล ผ่านแอปพลิเคชั่น GLO โดยสำนักงานจะให้บริการแก่ร้านค้าบนโครงการสลากดิจิทัลที่สำนักงานประกาศกำหนดเท่านั้น

1.18 "G Wallet" หมายถึง กระเป๋าหรือระบบชำระเงินอิเล็กทรอนิกส์โดยภาครัฐที่อยู่ในแอปพลิเคชันเป๋าตัง

1.19 "QR ขายสลากดิจิทัล" หรือ "QR ขายสลากฯ" หมายถึง การเลือกซื้อสลากดิจิทัลผ่านคิวอาร์โค้ด โดยผู้ขอใช้บริการสามารถเลือกซื้อสลากผ่านการสแกนคิวอาร์โค้ดที่สร้างขึ้นโดยร้านค้าบนโครงการสลากดิจิทัล

2. การตีความ

2.1 การตั้งชื่อและจัดเรียงหัวข้อจัดทำขึ้นเพื่อความง่ายต่อการพิจารณาเท่านั้น และไม่กระทบต่อการแปลความหมายและการตีความข้อตกลง ฉบับนี้

2.2 ถ้อยคำอื่นใดที่ในข้อตกลง ฉบับนี้ไม่ได้กำหนดความหมายไว้โดยเฉพาะ คู่สัญญาทั้ง 2 (สอง) ฝ่ายตกลงให้ถือความหมายตามที่กำหนดไว้ในกฎหมายที่ใช้บังคับ

2.3 ข้อตกลงฉบับนี้จะใช้เฉพาะกับการให้บริการแอปพลิเคชัน GLO สำหรับผู้ขอใช้บริการเท่านั้น และข้อตกลงและเงื่อนไขการใช้บริการเป๋าตัง จะใช้บังคับกับแอปพลิเคชัน GLO ด้วยเท่าที่ไม่ขัดหรือแย้งกัน และในกรณีที่ข้อกำหนดใดในข้อตกลง ฉบับนี้และข้อตกลงและเงื่อนไขการใช้บริการเป๋าตังขัดหรือไม่สอดคล้องกัน ให้ข้อกำหนดของข้อตกลงฉบับนี้ใช้บังคับในส่วนที่เกี่ยวข้องกับแอปพลิเคชัน GLO

2.4 ในข้อตกลงฉบับนี้ ที่มีการอ้างถึงกฎหมาย พระราชบัญญัติ กฎระเบียบ หรือบทบัญญัติใด จะถือว่าเป็นการอ้างถึงการแก้ไขเพิ่มเติมหรือตราขึ้นใหม่ของกฎหมาย พระราชบัญญัติ กฎระเบียบ หรือบทบัญญัติดังกล่าว หรือกฎระเบียบหรือคำสั่งใดที่ออกภายใต้กฎหมาย พระราชบัญญัติหรือบทบัญญัติดังกล่าว (หรือภายใต้การแก้ไขเพิ่มเติมหรือตราขึ้นใหม่ดังกล่าว) ด้วย

3. บริการแอปพลิเคชัน GLO สำหรับบุคคลทั่วไป

3.1 การสมัครใช้บริการแอปพลิเคชัน GLO สำหรับบุคคลทั่วไป

(1) ผู้ขอใช้บริการต้องมีอายุไม่ต่ำกว่า 20 ปีบริบูรณ์ ณ วันสมัครใช้บริการ

(2) ผู้ขอใช้บริการจะต้องได้ดำเนินการสมัครใช้บริการแอปพลิเคชันเป๋าตังและได้ตกลงยินยอมผูกพันตามข้อตกลงและเงื่อนไขการใช้บริการของแอปพลิเคชันเป๋าตัง โดยสำนักงานขอสงวนสิทธิ์ในการให้บริการแอปพลิเคชัน GLO เฉพาะแก่ผู้ขอใช้บริการที่ได้ตกลงยินยอมผูกพันตามข้อตกลงและเงื่อนไขการใช้บริการของแอปพลิเคชันเป๋าตังแล้วเท่านั้น

(3) ผู้ขอใช้บริการจะต้องสมัครใช้บริการแอปพลิเคชัน GLO โดยการยืนยันตัวตนผ่านแอปพลิเคชันเป๋าตัง และ/หรือช่องทางอื่นตามที่ธนาคารกำหนด

3.2 การใช้และการเก็บรักษารหัสยืนยันตัวตน

(1) แอปพลิเคชัน GLO อาศัยรหัสยืนยันตัวตนในการให้บริการ ผู้ขอใช้บริการรับทราบว่าในการใช้รหัสยืนยันตัวตนเพื่อทำธุรกรรมเกี่ยวกับการใช้แอปพลิเคชัน GLO ให้ถือว่าผู้ขอใช้บริการเป็นผู้ทำรายการเอง และการใช้รหัสยืนยันตัวตนดังกล่าว ให้ถือว่าเป็นการลงลายมือชื่อทางอิเล็กทรอนิกส์เพื่อการทำรายการที่มีผลผูกพันทางกฎหมาย ตามกฎหมายว่าด้วยธุรกรรมทางอิเล็กทรอนิกส์ และ/หรือกฎหมายอื่นที่เกี่ยวข้อง โดยผู้ขอใช้บริการไม่ต้องทำหรือลงลายมือชื่อในเอกสารใด ๆ เพื่อเป็นหลักฐานในการนั้นอีก เว้นแต่สำนักงานหรือธนาคารจะแจ้งหรือจะมีการกำหนดไว้อย่างชัดเจน

(2) ผู้ขอใช้บริการต้องรักษารหัสยืนยันตัวตนไว้เป็นอย่างดี และเก็บไว้ในที่ปลอดภัย มิให้สูญหาย รวมทั้งเก็บรักษาไว้เป็นความลับเฉพาะตัวของผู้ขอใช้บริการเท่านั้นหากเกิดความเสียหายประการใดจากการสูญหาย หรือการเปิดเผยรหัสต่าง ๆ ดังกล่าว หรือจากเหตุอื่นใด สำนักงานหรือธนาคารไม่จำต้องรับผิดชอบใด ๆ ทั้งสิ้น ทั้งนี้ หากสำนักงานหรือธนาคารกำหนดไว้ ผู้ขอใช้บริการสามารถเปลี่ยนแปลงรหัสยืนยันตัวตนได้ด้วยตนเองตลอดเวลา ตามหลักเกณฑ์ เงื่อนไข และวิธีการตามที่ธนาคารกำหนด

(3) ในการใช้ทำธุรกรรมภายในแอปพลิเคชัน GLO ทุกครั้ง ผู้ขอใช้บริการจะต้องใส่รหัสยืนยันตัวตน กรณีผู้ขอใช้บริการใส่รหัสไม่ถูกต้องตามจำนวนครั้งที่ธนาคารกำหนด ธนาคารจะระงับการใช้บริการไว้ชั่วคราวโดยอัตโนมัติ และผู้ขอใช้บริการจะไม่สามารถใช้รหัสดังกล่าวได้อีก เว้นแต่ ผู้ขอใช้บริการจะดำเนินการตามหลักเกณฑ์ เงื่อนไข และวิธีการตามที่ธนาคารกำหนด

3.3 ความสมบูรณ์ของการใช้บริการ และผลผูกพันของผู้ขอใช้บริการ

(1) ผู้ขอใช้บริการจะทำการตรวจสอบเอกสาร การยืนยัน ข้อมูลทั้งหมดที่ส่งถึงผู้ขอใช้บริการผ่านทางแอปพลิเคชัน GLO อย่างละเอียดรอบคอบทันทีที่ได้รับข้อมูลดังกล่าว เช่น ข้อมูลรายละเอียดธุรกรรมซื้อขายสลาก ข้อมูลการรับเงินรางวัลสลากดิจิทัล เป็นต้น และจะดำเนินการแจ้งให้ร้านค้าหรือธนาคารทราบถึงการโต้แย้งความถูกต้องใด ๆ ในข้อมูลดังกล่าวเป็นลายลักษณ์อักษร หรือช่องทางอื่นที่ธนาคารกำหนด ภายใน 48 (สี่สิบแปด) ชั่วโมงนับจากที่ได้รับข้อมูลผ่านทางแอปพลิเคชัน GLO โดยในกรณีที่ไม่มีการโต้แย้งดังกล่าวจากผู้ขอใช้บริการภายในกำหนดเวลาข้างต้นให้ถือว่าการยืนยัน ข้อมูล และ/หรือเอกสารต่าง ๆ ข้างต้นถูกต้อง ตรงตามเจตนาของผู้ขอใช้บริการและมีผลผูกพันผู้ขอใช้บริการทุกประการ

(2) ผู้ขอใช้บริการตกลงจะไม่กระทำการใด ๆ อันมีผลให้สำนักงานและ/หรือธนาคารต้องเข้าร่วมในข้อพิพาทระหว่างผู้ขอใช้บริการกับบุคคลอื่นใด ซึ่งเกี่ยวเนื่องหรือเกี่ยวข้องกับการใช้บริการตามข้อตกลงฉบับนี้ โดยหากผู้ขอใช้บริการมีข้อต่อสู้ และ/หรือสิทธิเรียกร้องใด ๆ ก็จะไปดำเนินการกับบุคคลอื่นด้วยตนเอง

3.4 การใช้บริการแอปพลิเคชัน GLO

(1) แอปพลิเคชัน GLO มีวัตถุประสงค์ในการให้บริการ ต่าง ๆ ที่เกี่ยวข้องกับการซื้อขายสลากแก่ผู้ขอใช้บริการ โดยประกอบไปด้วย (1) บริการสลากดิจิทัล (Digital Lottery) (2) โครงการสลาก 80 (3) บริการซื้อ-จองสลากกินแบ่งรัฐบาลกับสำนักงาน และ (4) บริการการชำระเงินค่าสลากสำหรับร้านค้าบนโครงการสลากดิจิทัล นอกจากนี้ ผู้ขอใช้บริการสามารถทำธุรกรรมและใช้บริการต่าง ๆ บนแอปพลิเคชัน GLO เช่น การตรวจสอบประวัติการซื้อสลาก ประวัติการออกรางวัลสลากกินแบ่งรัฐบาล และประวัติการชำระเงินค่าสลากสำหรับร้านค้าบนโครงการสลากดิจิทัล ทั้งนี้ ตามหลักเกณฑ์ เงื่อนไข และวิธีการตามที่ธนาคารและสำนักงานกำหนด ผ่านแอปพลิเคชันเป๋าตัง

(2) ผู้ขอใช้บริการรับทราบและยอมรับว่าแอปพลิเคชัน GLO นั้น มีวัตถุประสงค์เพื่อให้ผู้ขอใช้บริการเข้าทำการ ซื้อสลากกับร้านค้าบนโครงการสลากดิจิทัล ทำการซื้อ สลากกับร้านค้าบนโครงการสลาก 80 หรือ ซื้อ-จอง สลากกินแบ่งรัฐบาลกับสำนักงาน หรือ การชำระเงิน ค่าสลากสำหรับร้านค้าบนโครงการสลากดิจิทัล ผ่านบัญชีเป๋าตัง เท่านั้น ฉะนั้น แอปพลิเคชัน GLO นั้น จะไม่สามารถใช้ เพื่อซื้อสลากกับบุคคลอื่นที่ไม่ใช่ร้านค้าหรือสำนักงานได้ รวมถึงไม่สามารถใช้ซื้อสลากกับร้านค้าอันเป็นธุรกรรมที่ไม่ได้ทำผ่านบัญชีเป๋าตังได้

3.5 การใช้บริการสลากดิจิทัล (Digital Lottery)

(1) บริการสลากดิจิทัล มีวัตถุประสงค์เพื่อให้ผู้ขอใช้บริการสามารถซื้อสลากดิจิทัลจากร้านค้าบนโครงการสลากดิจิทัลด้วยวิธีการทางอิเล็กทรอนิกส์ผ่านแอปพลิเคชัน GLO และใช้บริการอื่น ๆ ที่เกี่ยวข้อง เช่น การค้นหาและเลือกซื้อสลากที่ต้องการ การเลือกซื้อสลากผ่าน QR ขายสลากดิจิทัล การตรวจสอบผลรางวัล การรับเงินรางวัล การตรวจสอบสถิติเลขที่ออกรางวัล เป็นต้น โดยผู้ขอใช้บริการสามารถเข้าใช้บริการสลากดิจิทัลบนผ่านแอปพลิเคชัน GLO บนแอปพลิเคชันเป๋าตัง ทั้งนี้ ตามข้อกำหนดและเงื่อนไขต่าง ๆ ภายใต้ข้อตกลงฉบับนี้

(2) ร้านค้าบนโครงการสลากดิจิทัล จะเป็นผู้วางขายสลากดิจิทัลผ่านบริการสลากดิจิทัล โดยแอปพลิเคชัน GLO เป็นเพียงตัวกลางในการซื้อขายสลากดิจิทัลระหว่างผู้ขอใช้บริการและร้านค้าเท่านั้น ดังนั้น ในการใช้บริการแอปพลิเคชัน GLO นี้ การเข้าทำนิติกรรมใด ๆ ผู้ข้อใช้บริการจะเข้าทำนิติกรรมกับร้านค้า มิใช่เป็นการเข้าทำนิติกรรมใด ๆ กับสำนักงานหรือธนาคาร ไม่ว่าในกรณีใด ๆ

3.5.1 การเลือกซื้อสลากดิจิทัลบนบริการสลากดิจิทัล

(1) ผู้ขอใช้บริการสามารถเลือกซื้อสลากได้โดยการค้นหาหมายเลขสลากที่ต้องการ เมื่อผู้ขอใช้บริการป้อนข้อมูลดังกล่าวเข้าไปในแอปพลิเคชัน GLO แล้ว ระบบจะทำการเสนอสลากที่มีหมายเลขที่ผู้ขอใช้บริการต้องการเพื่อให้ผู้ขอใช้บริการทำการเลือกซื้อ หรือ

(2) ผู้ขอใช้บริการอาจเลือกค้นหาสลากดิจิทัลที่ต้องการจากชื่อร้านค้าที่ผู้ขอใช้บริการต้องการทำธุรกรรมซื้อขายสลากด้วย โดยเมื่อผู้ขอใช้บริการป้อนข้อมูลดังกล่าวเข้าสู่ระบบแอปพลิเคชัน GLO ระบบจะทำการเสนอร้านค้าและแสดงสลากดิจิทัลที่ร้านค้ารายนั้นมีอยู่เพื่อให้ผู้ขอใช้บริการทำการเลือกซื้อ

(3) ผู้ขอใช้บริการสามารถเลือกซื้อสลากได้โดยการสแกนคิวอาร์โค้ดจากร้านค้าบนโครงการสลากดิจิทัล โดยการซื้อสลากผ่าน QR ขายสลากดิจิทัล ที่ร้านค้าสร้างขึ้นโดยร้านค้า

3.5.2 การทำธุรกรรมซื้อขายสลากบนบริการสลากดิจิทัล

(1) การทำธุรกรรมซื้อขายสลากบนบริการสลากดิจิทัลแต่ละธุรกรรมจะเป็นการทำธุรกรรมซื้อขายสลากระหว่างผู้ขอใช้บริการและร้านค้าบนโครงการสลากดิจิทัล โดยมีการดำเนินการผ่านแอปพลิเคชัน GLO ผู้ขอใช้บริการสามารถเลือกสลากดิจิทัล ระบุจำนวนสลากดิจิทัลที่ต้องการซื้อ ซึ่งผู้ขอใช้บริการจะสามารถทำธุรกรรมซื้อขายสลากได้เฉพาะในเวลาที่สำนักงานได้ประกาศไว้บนแอปพลิเคชัน GLO และผู้ขอใช้บริการจะสามารถทำธุรกรรมซื้อขายสลากได้ไม่เกินจำนวนสลากกินแบ่งรัฐบาลตามที่สำนักงานกำหนด เท่านั้น

(2) เมื่อผู้ขอใช้บริการได้เลือกสลากดิจิทัลที่ต้องการซื้อตามวิธีการในข้อ 3.5.1 เรียบร้อยแล้ว ระบบจะดำเนินการเข้าสู่ขั้นตอนการชำระเงิน (“บริการชำระเงิน”) โดยผู้ขอใช้บริการสามารถเลือกวิธีการชำระเงินตามช่องทางที่ธนาคารกำหนดบนแอปพลิเคชัน GLO โดยผู้ขอใช้บริการรับทราบและตกลงว่าการให้บริการชำระเงินของธนาคารเป็นบริการที่แยกต่างหากและไม่ได้เป็นส่วนหนึ่งของแอปพลิเคชัน GLO และอยู่ใต้บังคับของข้อตกลงและเงื่อนไขอื่นที่ใช้กับการให้บริการโดยทั่วไปของแอปพลิเคชันเป๋าตัง (ถ้ามี) และ/หรือ บริการชำระเงินดังกล่าวเป็นการเฉพาะ (ถ้ามี)

(3) กรณีผู้ขอใช้บริการประสงค์ที่จะซื้อสลากดิจิทัล แต่มียอดเงินใน G Wallet ไม่เพียงพอชำระค่าสลากดิจิทัล เพื่อสะดวกในการชำระค่าซื้อสลากดิจิทัลดังกล่าว ผู้ขอใช้บริการที่ได้ทำการผูกบัญชีเงินฝากธนาคารไว้กับ G Wallet มีสิทธิเลือกให้ธนาคารดำเนินการหักยอดเงินจากบัญชีเงินฝากธนาคารของผู้ขอใช้บริการที่ผูกไว้กับ G Wallet ดังกล่าวเพื่อเข้า G Wallet และนำเงินดังกล่าวมาหักชำระเป็นค่าซื้อสลากดิจิทัลได้ ตามจำนวนมูลค่าสลากดิจิทัลที่ผู้ขอใช้บริการประสงค์จะทำคำสั่งซื้อ อย่างไรก็ดี หากยอดเงินคงเหลือในบัญชีเงินฝากธนาคารที่ผูกไว้กับ G Wallet มีจำนวนไม่เพียงพอกับยอดที่ผู้ขอใช้บริการต้องชำระค่าซื้อสลากดิจิทัล ธนาคารจะไม่ดำเนินการดังกล่าว ซึ่งคำสั่งซื้อดังกล่าวไม่สามารถดำเนินการได้ และให้ถือว่าการทำคำสั่งซื้อดังกล่าวดำเนินการไม่สำเร็จ

(4) หากผู้ขอใช้บริการไม่ดำเนินการชำระเงินภายในระยะเวลาที่ธนาคารกำหนด ให้ถือว่าคำสั่งซื้อดังกล่าวเป็นอันยกเลิกและไม่มีผลผูกพัน

(5) เมื่อผู้ขอใช้บริการได้ดำเนินการชำระเงินโดยวิธีการใดตามที่กำหนดไว้บนแอปพลิเคชัน GLO ผู้ขอใช้บริการจะไม่สามารถให้ จำหน่ายหรือโอนสลากดิจิทัลของตนให้กับผู้ขอใช้บริการรายอื่นได้ รวมถึงไม่สามารถยกเลิกหรือขอเปลี่ยนแปลงธุรกรรมดังกล่าวได้ ดังนั้น สำนักงานแนะนำให้ผู้ขอใช้บริการตรวจสอบข้อมูลคำสั่งซื้อทุกครั้งก่อนดำเนินการชำระเงิน

(6) เมื่อผู้ขอใช้บริการได้ทำธุรกรรมซื้อขายสลากบนบริการสลากดิจิทัลเสร็จสิ้น สลากดิจิทัลที่ผู้ขอใช้บริการเลือกซื้อจะถูกจัดเก็บในรูปแบบของข้อมูลอิเล็กทรอนิกส์ โดยผู้ขอใช้บริการสามารถตรวจสอบสลากดิจิทัลได้บนแอปพลิเคชัน GLO ทั้งสลากดิจิทัลที่ซื้อในงวดปัจจุบันและสลากดิจิทัลที่เคยซื้อในงวดก่อน ๆ ย้อนหลังอย่างน้อย 1 (หนึ่ง) ปี

(7) เมื่อมีการทำธุรกรรมซื้อขายสลาก ระบบของแอปพลิเคชัน GLO จะทำการเก็บประวัติธุรกรรมการซื้อขายของผู้ขอใช้บริการ เช่น ประวัติการซื้อสลากดิจิทัล และ ประวัติการรับรางวัลสลากดิจิทัล พร้อมใบเสร็จอิเล็กทรอนิกส์ เป็นต้น

3.5.3 การตรวจสอบผลสลากดิจิทัลบนบริการสลากดิจิทัล

ผู้ขอใช้บริการจะได้รับการแจ้งเตือนจากแอปพลิเคชัน GLO เมื่อมีการประกาศผลรางวัล ในแต่ละงวด โดยระบบจะแจ้งให้ทราบถึงการประกาศ ผลรางวัล ในกรณีที่ผู้ขอใช้บริการได้มีการซื้อสลาก ดิจิทัลในงวดใด ระบบแอปพลิเคชัน GLO จะทำการ ตรวจสอบผลการประกาศรางวัลในงวดนั้น ๆ กับสลากดิจิทัลที่ ผู้ขอใช้บริการทำการซื้อเก็บไว้ให้ว่า มีการถูกรางวัลหรือไม่ และถูกรางวัลลำดับที่เท่าไร ในจำนวนเท่าใด

3.5.4 การขอรับเงินรางวัลสลากดิจิทัลบนบริการสลากดิจิทัล

เมื่อสลากดิจิทัลของผู้ขอใช้บริการที่มีการซื้อผ่านบริการสลากดิจิทัลถูกรางวัล ผู้ขอใช้บริการสามารถขอรับเงินรางวัลได้บนแอปพลิเคชัน GLO ตามเงื่อนไขดังต่อไปนี้

(1) ผู้ขอใช้บริการสามารถขอรับเงินรางวัลในช่องทางดังต่อไปนี้ (ก) ขอรับเงินรางวัลผ่านบัญชีธนาคารของผู้ขอใช้บริการที่ผูกกับแอปพลิเคชัน GLO หรือ (ข) ขอรับเงินรางวัลผ่าน G Wallet ของผู้ขอใช้บริการ หรือ (ค) ขอรับรางวัลด้วยตนเองที่สำนักงานเท่านั้น ทั้งนี้ ตามหลักเกณฑ์ เงื่อนไข กำหนดเวลา และวิธีการที่สำนักงานหรือธนาคารกำหนด

นอกเหนือจากการขอรับเงินรางวัลตามวรรคแรกแล้ว แอปพลิเคชัน GLO ยังสามารถดำเนินการตั้งค่าขึ้นเงินรางวัลโดยอัตโนมัติได้ โดยผู้ขอใช้บริการสามารถเลือกตั้งค่าขึ้นเงินรางวัลอัตโนมัติเข้าบัญชีธนาคาร หรือ G Wallet ทั้งนี้ ตามหลักเกณฑ์ เงื่อนไข กำหนดเวลา และวิธีการที่สำนักงานหรือธนาคารกำหนดได้

ในกรณีที่สลากดิจิทัลของผู้ขอใช้บริการถูกรางวัล และผู้ขอใช้บริการได้มีการตั้งค่าขึ้นเงินรางวัลอัตโนมัติไว้ แอปพลิเคชัน GLO จะดำเนินการให้มีการรับเงินรางวัลโดยอัตโนมัติผ่านช่องทางที่ผู้ขอใช้บริการได้ตั้งค่าไว้ ทั้งนี้ ตามหลักเกณฑ์ เงื่อนไข กำหนดเวลา และวิธีการที่สำนักงานหรือธนาคารกำหนด

(2) ในกรณีที่ผู้ขอใช้บริการถูกรางวัลที่ 1 ผู้ขอใช้บริการจะต้องขอรับเงินรางวัลด้วยตนเองที่สำนักงานเท่านั้น

(3) ในการรับเงินรางวัลสลากดิจิทัลผ่านการรับเงินเข้าบัญชีธนาคารและ/หรือ G Wallet ตามข้อ 3.5.4 (1) ไม่ว่ากรณีตั้งค่าหรือไม่ได้ตั้งค่ารับเงินรางวัลอัตโนมัติไว้ก็ตาม เงินรางวัลจะถูกหักค่าธรรมเนียมหรือค่าบริการตามอัตราและวิธีการที่ธนาคารกำหนด

(4) ในกรณีที่ผู้ขอใช้บริการประสงค์จะขอรับเงินรางวัลด้วยตนเองที่สำนักงาน ผู้ขอใช้บริการจะต้องเลือกวันที่ต้องการรับเงินรางวัล เพื่อทำการนัดหมายล่วงหน้า และทำการยืนยันในแอปพลิเคชัน GLO ว่าประสงค์ขอรับเงินรางวัลด้วยตนเองที่สำนักงาน เมื่อผู้ใช้บริการทำการยืนยันเรียบร้อยแล้ว ระบบจะบันทึกรายละเอียดการขึ้นเงินรางวัลให้พร้อมชี้แจงวิธีการรับเงินรางวัลสลากดิจิทัล โดยเงื่อนไขในการรับเงินรางวัลเป็นไปตามที่สำนักงานกำหนด

3.6 การใช้บริการโครงการสลาก 80

(1) โครงการสลาก 80
มีวัตถุประสงค์เพื่อให้ผู้ขอใช้บริการสามารถซื้อสลากกินแบ่งรัฐบาลได้ในราคา 80 บาท ผ่าน ร้านค้าบนโครงการสลาก 80 ด้วยวิธีการทางอิเล็กทรอนิกส์ผ่านแอปพลิเคชัน GLO โดยผู้ขอใช้บริการสามารถเข้าใช้โครงการสลาก 80 บน ผ่านแอปพลิเคชัน GLO บนแอปพลิเคชันเป๋าตัง ทั้งนี้ ตามข้อกำหนดและเงื่อนไขต่าง ๆ ภายใต้ข้อตกลงฉบับนี้

(2) ร้านค้าบนโครงการสลาก 80
จะเป็นผู้ขายสลากกินแบ่งรัฐบาล โดยแอปพลิเคชัน GLO เป็นเพียงตัวกลางในการรับชำระเงิน และเก็บข้อมูลอิเล็กทรอนิกส์ของสลากกินแบ่งรัฐบาลระหว่างผู้ขอใช้บริการและร้านค้าเท่านั้น ดังนั้น ในการใช้บริการแอปพลิเคชัน GLO นี้การเข้าทำนิติกรรมใด ๆ ผู้ขอใช้บริการจะเข้าทำนิติกรรมกับร้านค้าบนโครงการสลาก 80 มิใช่เป็นการเข้าทำนิติกรรมใด ๆ กับสำนักงานหรือธนาคาร ไม่ว่าในกรณีใด ๆ

3.6.1 การทำธุรกรรมซื้อขายสลากกินแบ่งรัฐบาลผ่านโครงการสลาก 80

(1) การทำธุรกรรมซื้อขายสลากผ่านโครงการสลาก 80 แต่ละธุรกรรมจะเป็นการทำธุรกรรมซื้อขายสลากกินแบ่งรัฐบาลระหว่างผู้ขอใช้บริการและร้านค้าบนโครงการสลาก 80 โดยมีการดำเนินการผ่านแอปพลิเคชัน GLO และแอปพลิเคชันเป๋าตังซึ่งผู้ขอใช้บริการจะสามารถทำธุรกรรมซื้อขายสลากได้ไม่เกินจำนวนสลากกินแบ่งรัฐบาลตามที่สำนักงานกำหนด

(2) ผู้ขอใช้บริการสามารถซื้อขายสลากกินแบ่งรัฐบาลผ่านโครงการสลาก 80 ได้โดยการสแกนคิวอาร์โค้ดของร้านค้าบนโครงการสลาก 80 ผ่านช่องทางการสแกนจ่ายบนแอปพลิเคชันเป๋าตัง และดำเนินการชำระเงินผ่านบริการชำระเงินบนแอปพลิเคชันเป๋าตัง โดยผู้ขอใช้บริการรับทราบและตกลงว่าการให้บริการชำระเงินของโครงการสลาก 80 เป็นบริการบนแอปพลิเคชันเป๋าตัง และไม่ได้เป็นส่วนหนึ่งของแอปพลิเคชัน GLO และอยู่ใต้บังคับของข้อตกลงและเงื่อนไขอื่นที่ใช้กับการให้บริการโดยทั่วไปของแอปพลิเคชันเป๋าตัง

(3) หากผู้ขอใช้บริการไม่ดำเนินการชำระเงินภายในระยะเวลาที่กำหนด ให้ถือว่าคำสั่งซื้อดังกล่าวเป็นอันยกเลิกและไม่มีผลผูกพัน

(4) เมื่อผู้ขอใช้บริการได้ดำเนินการชำระเงินค่าสลากกินแบ่งรัฐบาลบนโครงการสลาก 80 ผู้ขอใช้บริการจะได้รับข้อมูลอิเล็กทรอนิกส์ของสลากกินแบ่งรัฐบาลที่ซื้อจากร้านค้าบนโครงการสลาก 80 ในรูปแบบของสลากดิจิทัล ควบคู่ไปกับสลากกินแบ่งรัฐบาลตัวจริง และผู้ขอใช้บริการจะไม่สามารถให้ จำหน่ายหรือโอนสลากดิจิทัลของตนให้กับผู้ขอใช้บริการรายอื่นได้ รวมถึงไม่สามารถยกเลิกหรือขอเปลี่ยนแปลงธุรกรรมดังกล่าวได้ ดังนั้น สำนักงานแนะนำให้ผู้ขอใช้บริการตรวจสอบข้อมูลคำสั่งซื้อทุกครั้งก่อนดำเนินการชำระเงิน

(5) เมื่อมีการซื้อขายสลากกินแบ่งรัฐบาล ผ่านโครงการสลาก 80 ระบบของแอปพลิเคชัน GLO จะทำการเก็บประวัติธุรกรรมการซื้อขายสลากของผู้ขอใช้บริการ ได้แก่ ประวัติการซื้อสลากกินแบ่งรัฐบาล พร้อมใบเสร็จอิเล็กทรอนิกส์

3.6.2 การตรวจสอบผลสลากที่ซื้อผ่านโครงการสลาก 80

ผู้ขอใช้บริการสามารถตรวจสอบผลสลากกินแบ่งรัฐบาลที่ซื้อผ่านโครงการสลาก 80 หรือที่ซื้อนอกแอปพลิเคชัน GLO ได้บนแอปพลิเคชัน GLO

3.6.3 การขอรับเงินรางวัลสลากกินแบ่งรัฐบาลที่ซื้อผ่านโครงการสลาก 80

เมื่อสลากของผู้ขอใช้บริการที่มีการซื้อผ่านโครงการสลาก 80 ถูกรางวัล ผู้ขอใช้บริการซึ่งเป็นผู้ซื้อสลาก 80 จะต้องนำสลากกินแบ่งรัฐบาลฉบับจริงไปรับเงินรางวัลที่สำนักงาน ธนาคารกรุงไทย ธนาคารออมสิน และ/หรือ ธนาคารเพื่อการเกษตรและสหกรณ์การเกษตรทุกสาขาทั่วประเทศเท่านั้น โดยไม่สามารถขอรับเงินรางวัลผ่านแอปพลิเคชัน GLO

3.7 บริการซื้อ-จองล่วงหน้าสลากกินแบ่งรัฐบาลกับสำนักงาน

(1) บริการซื้อ-จองสลากกินแบ่งรัฐบาลกับสำนักงาน มีวัตถุประสงค์เพื่อให้ผู้ขอใช้บริการที่เป็นตัวแทนจำหน่ายสลากกินแบ่งรัฐบาลที่มีสิทธิและได้รับการคัดเลือกจากสำนักงานและไม่ได้ถูกเพิกถอนสิทธิ สามารถจองซื้อสลากกินแบ่งรัฐบาล และชำระเงินค่าสลากกินแบ่งรัฐบาลผ่านแอปพลิเคชัน GLO บนแอปพลิเคชันเป๋าตัง ตามข้อกำหนดและเงื่อนไขต่าง ๆ ภายใต้ข้อตกลงและเงื่อนไขการให้บริการแอปพลิเคชันเป๋าตัง และข้อตกลงฉบับนี้

(2) เมื่อผู้ขอใช้บริการที่เป็นตัวแทนจำหน่ายสลากกินแบ่งรัฐบาลที่ได้รับการคัดเลือกจากสำนักงาน ทำการซื้อ-จองสลากกินแบ่งรัฐบาลและชำระเงินผ่านแอปพลิเคชันเป๋าตังสำเร็จ แอปพลิเคชัน GLO จะสร้างใบเสร็จอิเล็กทรอนิกส์เพื่อบันทึกไว้เป็นหลักฐาน โดยผู้ขอใช้บริการรับทราบและตกลงว่าการให้บริการชำระเงินของการซื้อ-จองสลากกินแบ่งรัฐบาลกับสำนักงาน เป็นบริการบนแอปพลิเคชันเป๋าตัง และไม่ได้เป็นส่วนหนึ่งของแอปพลิเคชัน GLO และอยู่ใต้บังคับของข้อตกลงและเงื่อนไขอื่นที่ใช้กับการให้บริการโดยทั่วไปของแอปพลิเคชันเป๋าตัง ทั้งนี้ หากผู้ขอใช้บริการไม่ดำเนินการชำระเงินภายในระยะเวลาที่กำหนด ให้ถือว่าคำสั่งซื้อดังกล่าวเป็นอันยกเลิกและไม่มีผลผูกพัน

3.8 บริการการชำระเงินค่าสลากสำหรับร้านค้าบนโครงการสลากดิจิทัล

(1) บริการการชำระเงินค่าสลากสำหรับร้านค้าบนโครงการสลากดิจิทัล มีวัตถุประสงค์เพื่อให้ผู้ขอใช้บริการที่เป็นร้านค้าบนโครงการสลากดิจิทัล ที่มีสิทธิและได้รับการคัดเลือกจากสำนักงานและไม่ได้ถูกเพิกถอนสิทธิ สามารถชำระค่าสลากในแต่ละงวดได้ผ่านแอปพลิเคชั่น GLO บนแอปพลิเคชันเป๋าตัง ตามข้อกำหนดและเงื่อนไขต่าง ๆ ภายใต้ข้อตกลงและเงื่อนไขการใช้บริการแอปพลิเคชันเป๋าตัง ข้อตกลงฉบับนี้ และข้อกำหนดอื่นๆ ที่เกี่ยวข้องที่ประกาศโดยสำนักงาน ทั้งนี้ ช่องทางการชำระเงินค่าสลากจะเป็นไปตามที่ธนาคารกำหนด

(2) เมื่อผู้ขอใช้บริการที่เป็นร้านค้าบนโครงการสลากดิจิทัล ที่ได้รับการคัดเลือกจากสำนักงาน ทำการชำระเงินค่าสลากผ่านแอปพลิเคชันเป๋าตังสำเร็จ แอปพลิเคชัน GLO จะสร้างใบเสร็จอิเล็กทรอนิกส์เพื่อเป็นหลักฐานการชำระเงิน โดยผู้ขอใช้บริการรับทราบและตกลงว่าการให้บริการการชำระเงินค่าสลากสำหรับร้านค้าบนโครงการสลากดิจิทัลกับสำนักงาน เป็นบริการบนแอปพลิเคชันเป๋าตัง และไม่ได้เป็นส่วนหนึ่งของแอปพลิเคชัน GLO และอยู่ใต้บังคับของข้อตกลงและเงื่อนไขอื่นที่ใช้กับการให้บริการโดยทั่วไปของแอปพลิเคชันเป๋าตัง ทั้งนี้ หากผู้ขอใช้บริการไม่ดำเนินการชำระเงินภายในระยะเวลาที่กำหนด ให้ถือว่าคำสั่งซื้อดังกล่าวเป็นอันยกเลิกและไม่มีผลผูกพัน

(3) เมื่อผู้ขอใช้บริการที่เป็นร้านค้าสลากบนโครงการสลากดิจิทัลที่ได้รับการคัดเลือกจากสำนักงาน ทำการชำระเงินค่าสลากสำเร็จ ผู้ขอใช้บริการสามารถตรวจสอบประวัติการชำระเงินได้จากเมนู “ประวัติการชำระเงินสลาก” บน แอปพลิเคชัน GLO

3.9 หน้าที่ของสำนักงานและธนาคาร

3.9.1 สำนักงานและธนาคารไม่มีส่วนเกี่ยวข้องในการทำธุรกรรมซื้อขายสลากระหว่างผู้ขอใช้บริการกับร้านค้า โดยธนาคารในฐานะผู้ให้บริการแอปพลิเคชัน GLO ของสำนักงาน มีหน้าที่เกี่ยวกับการให้บริการแอปพลิเคชัน GLO ดังนี้

(1) การรับคำสั่งจากผู้ขอใช้บริการผ่านแอปพลิเคชัน GLO เพื่อส่งต่อให้ร้านค้า

(2) การรับการยืนยันธุรกรรมระหว่างผู้ขอใช้บริการและร้านค้า

(3) การส่งต่อข้อมูล ข้อความ และการสื่อสารอื่นใดระหว่างผู้ขอใช้บริการและร้านค้าผ่านแอปพลิเคชัน GLO ซึ่งรวมถึงการนำข้อมูลที่ธนาคารได้รับจากร้านค้าส่งต่อให้แก่ผู้ขอใช้บริการผ่านแอปพลิเคชัน GLO เช่น ราคาสลาก จำนวนสลากและสลากที่มีขายในร้านค้า

(4) การส่งรายงานการซื้อขายสลากระหว่างผู้ขอใช้บริการกับร้านค้า

(5) ส่วนอื่นใดที่เกี่ยวข้องกับธุรกรรมการซื้อขายสลากตามที่สำนักงานและ/หรือธนาคารจะแจ้งให้ผู้ขอใช้บริการทราบหรือประกาศเป็นการทั่วไปเป็นครั้งคราวผ่านแอปพลิเคชัน GLO หรือช่องทางอื่นใดตามที่สำนักงานและ/หรือธนาคารเห็นสมควร

3.10 การรับส่งข้อมูลผ่านแอปพลิเคชัน GLO ภายใต้ข้อตกลงฉบับนี้รวมถึงข้อตกลงและเงื่อนไขแอปพลิเคชันเป๋าตัง เว้นแต่สำนักงานหรือธนาคารจะยินยอมหรือกำหนดเป็นอย่างอื่น ผู้ขอใช้บริการรับทราบและตกลงว่า การแสดงเจตนา ส่งข้อมูล คำสั่ง ข้อความ หรือคำบอกกล่าวทั้งปวงของผู้ขอใช้บริการ ("การสื่อสารของผู้ขอใช้บริการ") เกี่ยวกับแอปพลิเคชัน GLO จะต้องส่งผ่านแอปพลิเคชัน GLO ทั้งนี้ ผู้ขอใช้บริการตกลงผูกพันและรับผิดในผลและความเสียหายต่าง ๆ ที่เกิดขึ้นจากการกระทำที่เกี่ยวกับหรือเนื่องจากการสื่อสารของผู้ขอใช้บริการดังกล่าว

3.11 วิธีการเข้าถึงและใช้แอปพลิเคชัน GLO ผู้ขอใช้บริการยอมรับและตกลง ดังนี้

(1) ผู้ขอใช้บริการรับทราบว่าแอปพลิเคชัน GLO อาจจะไม่สามารถใช้งานได้ หรือไม่พร้อมให้ผู้ขอใช้บริการใช้งานเป็นครั้งคราว ไม่ว่าด้วยเหตุผลใด รวมถึงแต่ไม่จำกัดเพียง อันเนื่องจากการซ่อมบำรุง ความขัดข้องของฮาร์ดแวร์ ความบกพร่องของซอฟต์แวร์ การหยุดชะงักของบริการหรือการส่งข้อมูล หรือสาเหตุอื่นใด โดยสำนักงานและ/หรือธนาคารมีสิทธิในการแก้ไขความบกพร่องผิดพลาดดังกล่าวให้สามารถกลับมาใช้งานได้ โดยไม่ต้องได้รับความยินยอมล่วงหน้าจากผู้ขอใช้บริการไม่ว่ากรณีใด หรือแจ้งให้ผู้ใช้บริการทราบล่วงหน้าในกรณีที่สำนักงานและ/หรือธนาคารเห็นว่าจำเป็นหรือเร่งด่วน

(2) สำนักงานและ/หรือธนาคารอาจหยุด หรือเปลี่ยนแปลงลักษณะ รูปแบบ และ/หรือ เนื้อหาใด ๆ ของแอปพลิเคชัน GLO โดยจะมีการแจ้งเตือนที่จำเป็นไปยังผู้ขอใช้บริการผ่านช่องทางต่าง ๆ ที่สำนักงานและ/หรือธนาคารเป็นผู้กำหนด เช่น บนแอปพลิเคชัน GLO แอปพลิเคชั่นเป๋าตัง หรือบนเว็บไซต์ของสำนักงานหรือธนาคาร

4. ทรัพย์สินทางปัญญา

4.1 สิทธิในทรัพย์สินทางปัญญาในแอปพลิเคชัน GLO และฟังก์ชัน (functions) ต่าง ๆ ของแอปพลิเคชัน GLO รวมถึงแต่ไม่จำกัดเพียงเครื่องหมายการค้า สัญลักษณ์ เครื่องหมายบริการ ข้อความ กราฟิก เครื่องหมาย ปุ่มไอคอน ภาพ คลิปเสียง การรวบรวมข้อมูล และซอฟต์แวร์ ตลอดจนการรวบรวมและการจัดโครงสร้างสิ่งดังกล่าว เป็นของสำนักงาน ธนาคาร บริษัทในเครือ พันธมิตร และ/หรือผู้ให้อนุญาตของสำนักงานหรือธนาคาร (เช่น ร้านค้า) เท่านั้น ผู้ขอใช้บริการไม่สามารถดำเนินการใด ๆ เกี่ยวกับทรัพย์สินทางปัญญาดังกล่าวใด ๆ ในลักษณะที่อาจส่งผลให้เกิดความเสียหายต่อสำนักงาน ธนาคารหรือบุคคลต่าง ๆ ข้างต้นได้

4.2 สำนักงานและธนาคารอนุญาตแบบไม่จำกัดแต่เพียงผู้เดียว (non-exclusive license) ให้ผู้ขอใช้บริการเข้าถึงและใช้แอปพลิเคชัน GLO เพื่อประโยชน์ส่วนตัวของผู้ขอใช้บริการเท่านั้น การให้อนุญาตดังกล่าวไม่รวมถึงสิทธิที่จะ
(1) เผยแพร่ต่อ แจกจ่ายต่อ ส่ง ขาย ให้อนุญาต หรือดาวน์โหลดแอปพลิเคชัน GLO หรือเนื้อหาส่วนใดและ/หรือทั้งหมด
(2) ใช้บริการแอปพลิเคชัน GLO หรือเนื้อหาส่วนใด และ/หรือ ทั้งหมดโดยประการใด ๆ นอกจากการใช้เพื่อรับบริการจากสำนักงานหรือธนาคารและฟังก์ชั่นอื่น ๆ ตามข้อตกลงฉบับนี้
(3) ทำการแก้ไขเปลี่ยนแปลง การวิศวกรรมย้อนกลับ (reverse engineering) หรือสร้างงานสืบเนื่องใด ๆ จากแอปพลิเคชัน GLO หรือเนื้อหาส่วนใด และ/หรือ ทั้งหมด
(4) รวบรวมข้อมูลบัญชีเพื่อประโยชน์ของผู้ขอใช้บริการหรือบุคคลอื่น
(5) ใช้เมตาแท็ก (meta tags) หรือข้อความซ่อน (hidden text) อื่นใดซึ่งใช้เนื้อหาส่วนใด และ/หรือ ทั้งหมด หรือ
(6) ใช้ซอฟต์แวร์ประเภทโรบอต (robots) สไปเดอร์ (spiders) ครอว์เลอร์ (crawlers) หรือเครื่องมือรวบรวมและคัดลอกข้อมูลในลักษณะเดียวกัน หรือกระทำการอื่นใดที่อาจก่อให้เกิดภาระหรือปริมาณการใช้งานที่ไม่เหมาะสมบนแอปพลิเคชัน GLO

4.3 ผู้ขอใช้บริการตกลงจะไม่ใช้ ทำซ้ำ ขาย เข้าถึง แก้ไข หรือใช้ประโยชน์โดยวิธีการอื่นใด ซึ่งเนื้อหาหรือส่วนหนึ่งส่วนใดของแอปพลิเคชัน GLO ไม่ว่าทั้งหมดหรือบางส่วน เพื่อวัตถุประสงค์ใด ๆ โดยไม่ได้รับความยินยอมเป็นลายลักษณ์อักษรล่วงหน้าอย่างชัดแจ้งจากสำนักงานหรือธนาคาร เว้นแต่จะเป็นการใช้ตามที่ได้รับอนุญาตอย่างชัดแจ้งในข้อตกลงฉบับนี้หรือตามที่กฎหมายที่ใช้บังคับกำหนดไว้

4.4 สำนักงานและธนาคารขอสงวนสิทธิ์ในการบังคับสิทธิเพื่อปกป้องสิทธิในทรัพย์สินทางปัญญาทั้งหมด ทั้งที่เป็นทรัพย์สินทางปัญญาของสำนักงาน ธนาคาร บริษัทในเครือ และพันธมิตรทางธุรกิจ

5. คำรับรองและคำยืนยันของผู้ขอใช้บริการ
ผู้ขอใช้บริการรับรองและยืนยันต่อสำนักงาน ดังนี้

5.1 เข้าใจว่าข้อตกลง ฉบับนี้คือสัญญาที่ชอบด้วยกฎหมาย สมบูรณ์ และมีผลผูกพันผู้ขอใช้บริการ

5.2 คำสั่งทั้งหมดที่จะส่ง และการซื้อขายทั้งหมดที่จะดำเนินการตามข้อตกลง ฉบับนี้มีความชอบด้วยกฎหมายและมีผลผูกพันผู้ขอใช้บริการ

5.3 ในการลงนามข้อตกลง ฉบับนี้และการทำให้ข้อตกลงฉบับนี้มีผลสมบูรณ์ ผู้ขอใช้บริการมิได้ฝ่าฝืนและจะไม่ฝ่าฝืนบทบัญญัติใดของเอกสารหรือสัญญาอื่นใดซึ่งผู้ขอใช้บริการเป็นคู่สัญญา หรือกฎหมาย หรือคำพิพากษา/คำสั่งใดที่มีผลผูกพันผู้ขอใช้บริการ

5.4 ข้อมูลทั้งหมดที่ผู้ขอใช้บริการให้แก่สำนักงานและธนาคารมีความถูกต้องเป็นจริงทุกประการ และผู้ขอใช้บริการไม่ได้ละเว้นหรือปิดบังข้อมูลใดซึ่งจะทำให้ข้อมูลดังกล่าวไม่ถูกต้องเป็นจริงในสาระสำคัญใด ๆ

5.5 ผู้ขอใช้บริการตกลงผูกพันตนตามกฎหมายเกี่ยวกับการซื้อขายสลากกินแบ่งรัฐบาล และกฎหมายที่ใช้บังคับ และตกลงปฏิบัติตามคู่มือ ระเบียบและวิธีปฏิบัติของสำนักงาน และ/หรือธนาคาร และเอกสารใด ๆ ที่เกี่ยวข้องกับการใช้บริการแอปพลิเคชัน GLO ซึ่งได้ส่งหรือประกาศ หรือแจ้งไปยังผู้ขอใช้บริการ ทั้งที่มีอยู่ ณ ขณะนี้และที่จะได้เพิ่มเติมต่อไป นอกจากนี้ คู่มือหรือเอกสารใด ๆ เกี่ยวกับการใช้บริการแอปพลิเคชัน GLO ที่ธนาคารจะส่ง หรือประกาศ หรือแจ้งเพิ่มเติมต่อไปในภายหน้า ให้ถือว่าเป็นส่วนหนึ่งของข้อตกลงฉบับนี้ด้วย รวมทั้งผู้ขอใช้บริการยินยอมปฏิบัติตามระเบียบและวิธีปฏิบัติของธนาคาร และ/หรือข้อกำหนดตามกฎหมายที่เกี่ยวข้อง รวมทั้งจะจัดทำเอกสารอื่นใดให้แก่ธนาคารตามที่ธนาคารกำหนดด้วย

5.6 ผู้ขอใช้บริการบรรลุนิติภาวะแล้วและไม่ได้เป็นผู้เสมือนไร้ความสามารถหรือไร้ความสามารถตามกฎหมาย หรือเป็นผู้ที่มีหนี้สินล้นพ้นตัว และผู้ขอใช้บริการมีอำนาจโดยสมบูรณ์ที่จะเข้าทำข้อตกลงฉบับนี้และธุรกรรมที่กำหนดโดยข้อตกลงฉบับนี้ และปฏิบัติตามภาระผูกพันของตน อีกทั้งผู้ขอใช้บริการได้ดำเนินการที่จำเป็นทั้งปวงเพื่อให้ผู้ขอใช้บริการสามารถเข้าทำข้อตกลงฉบับนี้และธุรกรรมที่กำหนดโดยข้อตกลงฉบับนี้ และปฏิบัติตามหน้าที่ของตนได้โดยชอบด้วยกฎหมาย

5.7 ผู้ขอใช้บริการได้อ่าน เข้าใจ และยอมรับข้อตกลง ฉบับนี้แล้ว และเข้าใจบทบาทหน้าที่ของสำนักงานและธนาคารในฐานะเป็นผู้ให้บริการแอปพลิเคชัน GLO แก่ผู้ขอใช้บริการ ซึ่งสำนักงานและธนาคารไม่ได้ให้และไม่มีหน้าที่จะต้องให้คำแนะนำใด ๆ ในการทำธุรกรรมซื้อขายสลากแก่ผู้ขอใช้บริการ โดยผู้ขอใช้บริการจะตัดสินใจเข้าทำธุรกรรมการซื้อขายสลากด้วยตนเอง

5.8 ผู้ขอใช้บริการเต็มใจและเข้าใจลักษณะของการทำธุรกรรมซื้อขายสลาก ซึ่งมีลักษณะเป็นการเสี่ยงโชค โดยผู้ขอใช้บริการมีความเสี่ยงสูงที่จะไม่ได้รับเงินรางวัลจากการทำธุรกรรมซื้อขายสลากบนแอปพลิเคชัน GLO

5.9 ผู้ขอรับบริการรับรองว่าอุปกรณ์ของผู้ขอใช้บริการปราศจากมัลแวร์ และไม่ทำให้เกิดการแทรกแซงหรือการรบกวนต่อแอปพลิเคชัน GLO

5.10 ผู้ขอใช้บริการรับรองว่าจะไม่ดำเนินการใด ๆ ดังต่อไปนี้ ไม่ว่าโดยลำพังหรือร่วมกับบุคคลอื่นใด

(1) จัดเก็บ ประมวลผล แก้ไข ทำสำเนา แจกจ่าย หรือจัดการโดยวิธีการอื่นใด ซึ่งข้อมูล การแจ้งหรือเอกสารในรูปแบบใด ๆ ที่ได้รับผ่านทางแอปพลิเคชัน GLO เว้นแต่เพื่อการใช้แอปพลิเคชัน GLO โดยผู้ขอใช้บริการ และเพื่อวัตถุประสงค์ที่เหมาะสม

(2) ละเว้น ลบ ปลอมแปลง หรือแถลงเท็จซึ่งข้อมูลการส่งและการติดต่อ รวมถึงหัวจดหมาย ที่อยู่ ไปรษณีย์ส่งคืน และที่อยู่อินเทอร์เน็ตโพรโทคอล (Internet protocol)

(3) ใช้แอปพลิเคชัน GLO ในลักษณะใด ๆ ที่อาจมีผลกระทบอย่างร้ายแรงต่อความพร้อมในการใช้งานของระบบ หรือทรัพยากรของระบบสำหรับผู้ใช้รายอื่น ๆ

(4) ส่งเอกสารหรือข้อมูลใดผ่านทางแอปพลิเคชัน GLO ซึ่งมิใช่การเผยแพร่ที่ชอบด้วยกฎหมายตามกฎหมายที่ใช้บังคับ ซึ่งอาจรวมถึงแต่ไม่จำกัดเพียงมัลแวร์

(5) การกระทำอื่นหรือการละเว้นกระทำในลักษณะที่อาจเป็นการฝ่าฝืนกฎหมายที่ใช้บังคับ กฎระเบียบใด ๆ หรือข้อตกลงและเงื่อนไขการใช้บริการแอปพลิเคชันเป๋าตัง

(6) ไม่นำสลากดิจิทัลไปจำหน่ายหรือโอนสิทธิ ไม่ว่าด้วยวิธีการใดหรือผ่านช่องทางใด

(7) จะเป็นเจ้าของหรือมีสิทธิบนสลากดิจิทัลเมื่อตนทำรายการซื้อสลากดิจิทัลสำเร็จแล้ว ทั้งนี้ สลากดิจิทัลจะไม่สามารถโอนกรรมสิทธิหรือสิทธิบนสลากดิจิทัลให้แก่บุคคลอื่นได้ไม่ว่าวิธีการใด

(8) การซื้อสลากดิจิทัลจะต้องกระทำผ่านแอปพลิเคชันเป๋าตังเท่านั้น

(9) จะไม่ซื้อ ไม่จำหน่ายสลากกินแบ่งรัฐบาล (กรณีเป็นผู้มีสิทธิจำหน่าย) ในราคาที่เกินกว่าสำนักงานกำหนด และจะไม่ซื้อ ไม่จำหน่ายสลากกินแบ่งรัฐบาล (กรณีเป็นผู้มีสิทธิจำหน่าย) ในสถานศึกษา รวมทั้งไม่จำหน่ายสลากกินแบ่งรัฐบาลให้แก่บุคคลผู้มีอายุต่ำกว่า 20 ปีบริบูรณ์

6. ค่าธรรมเนียมและค่าใช้จ่าย

ธนาคารจะมีการคิดค่าบริการในการรับเงินรางวัลสลากผ่านการรับเงินเข้าบัญชีธนาคารและ/หรือ G Wallet โดยเงินรางวัลจะถูกหักค่าธรรมเนียมหรือค่าบริการตามอัตราและวิธี/การที่ธนาคารกำหนด

7. การระงับ และ/หรือยกเลิกการให้บริการ

7.1 สำนักงานสงวนสิทธิ์ในการยกเลิกหรือระงับการเข้าใช้งานแอปพลิเคชัน GLO เมื่อมีเหตุอันควรเชื่อได้ว่าผู้ขอใช้บริการได้กระทำการดังต่อไปนี้

(1) ผู้ขอใช้บริการละเมิดข้อตกลง หรือละเมิดคำรับรองหรือรับประกันตามที่ระบุไว้ในข้อตกลงฉบับนี้ หรือข้อตกลงเงื่อนไขการให้บริการแอปพลิเคชันเป๋าตัง

(2) ผู้ขอใช้บริการได้กระทำการใด ๆ ที่ก่อให้เกิดความเสียหายหรือสร้างความเสียหายแก่แอปพลิเคชัน GLO หรือแอปพลิเคชันเป๋าตัง หรือละเมิดหรือฝ่าฝืนสิทธิของบุคคลภายนอกใด ๆ หรือฝ่าฝืนกฎหมายหรือระเบียบข้อบังคับที่ใช้บังคับใด ๆ

(3) ผู้ขอใช้บริการกระทำการใด ๆ บนแอปพลิเคชัน GLO ในทางที่มิชอบด้วยกฎหมาย ทุจริต หรือเป็นความผิดทางอาญา (รวมถึงแต่ไม่จำกัดเพียง การฉ้อโกง)

7.2 ผู้ขอใช้บริการพ้นสภาพการเป็นผู้ขอใช้บริการแอปพลิเคชันเป๋าตังในกรณีที่มีการประกาศใช้กฎหมายที่ออกใหม่ หรือมีการเปลี่ยนแปลงกฎหมาย หรือมีการเปลี่ยนแปลงการบังคับใช้กฎหมายใด หรือในการตีความกฎหมาย คำสั่ง ระเบียบ หรือข้อกำหนดใดที่มีผลใช้บังคับกับสำนักงานหรือธนาคารที่ผิดไปจากเดิม หรือการที่ทางราชการได้ออกคำสั่ง ระเบียบ หรือข้อกำหนดใดขึ้นใหม่ อันมีผลทำให้สำนักงานต้องยกเลิกระงับและ/หรือยกเลิกการให้บริการแอปพลิเคชัน GLO ทันที สำนักงานมีสิทธิยกเลิกแอปพลิเคชัน GLO ของผู้ขอใช้บริการทันที โดยผู้ขอใช้บริการตกลงจะไม่เรียกร้องให้สำนักงาน ต้องรับผิดชอบในความเสียหายใด ๆ ที่เกิดขึ้นทั้งสิ้น

7.3 ผู้ขอใช้บริการตกลงยินยอมให้สำนักงานมีสิทธิระงับ และ/หรือยกเลิกบริการแอปพลิเคชัน GLO ได้ทันที ในกรณีที่ผู้ขอใช้บริการไม่ได้ใช้บริการหรือไม่มีการทำธุรกรรมผ่านแอปพลิเคชัน GLO เป็นระยะเวลาติดต่อกันตั้งแต่ 1 ปี นับจากวันสมัครหรือวันที่เข้าสู่ระบบครั้งล่าสุด หรือระยะเวลาอื่นตามที่สำนักงานกำหนด โดยสำนักงานไม่จำเป็นต้องแจ้งหรือได้รับความยินยอมจากผู้ขอให้บริการอีก ทั้งนี้ ผู้ขอใช้บริการตกลงจะไม่ถือว่าการกระทำดังกล่าวทำให้ผู้ขอใช้บริการขาดประโยชน์หรือได้รับความเสียหายและจะไม่เรียกร้องให้สำนักงานรับผิดชอบในค่าขาดประโยชน์หรือความเสียหายใด ๆ ที่เกิดขึ้นทั้งสิ้น

7.4 ผู้ขอใช้บริการ หรือสำนักงาน สามารถบอกเลิกข้อตกลง ฉบับนี้ได้ โดยการแสดงเจตนายกเลิกการใช้หรือให้บริการแอปพลิเคชัน GLO (แล้วแต่กรณี) ถึงคู่สัญญาอีกฝ่ายหนึ่งเป็นหนังสือผ่านทางช่องทางที่สำนักงานกำหนด

7.5 เมื่อข้อตกลง ฉบับนี้สิ้นสุดลง ไม่ว่าด้วยเหตุใด ๆ ผู้ขอใช้บริการตกลงและยินยอมให้สำนักงานดำเนินการใด ๆ ตามที่เห็นสมควร โดยสำนักงานไม่มีความรับผิดใด ๆ ต่อผลขาดทุนหรือความเสียหายใด ๆ ที่เกิดจากการดำเนินการดังกล่าว

8. ข้อจำกัดความรับผิดและการรับผิดชดใช้ค่าเสียหาย

8.1 เว้นแต่กรณีที่ความเสียหายเป็นผลโดยตรงจากความประมาทเลินเล่ออย่างร้ายแรง การฉ้อฉล การจงใจการทุจริต หรือการประพฤติมิชอบของสำนักงานหรือธนาคาร ผู้ขอใช้บริการจะชดใช้ค่าเสียหายและดำเนินการเพื่อให้สำนักงานและธนาคารได้รับการชดใช้ค่าเสียหายสำหรับจำนวนเงิน ค่าธรรมเนียม ค่าใช้จ่าย การเรียกร้อง การทวงถาม การดำเนินคดี กระบวนพิจารณา การฟ้องร้อง ความสูญเสีย ความเสียหาย ค่าธรรมเนียมทางวิชาชีพ และค่าเสียหายและค่าใช้จ่ายอื่นใดที่เกิดขึ้นจากการผิดสัญญา ไม่ว่าโดยการกระทำการหรือการละเว้นกระทำการของผู้ขอใช้บริการภายใต้ข้อตกลง ฉบับนี้ หรือการดำเนินการใด ๆ ที่ชอบด้วยกฎหมายโดยสำนักงานหรือธนาคารตามข้อตกลง ฉบับนี้ หรือการดำเนินการใด ๆ ที่ชอบด้วยกฎหมายเพื่อการปฏิบัติตามคำสั่ง การร้องขอ หรือข้อกำหนดของหน่วยงานกำกับดูแลแห่งใด หรือเพื่อการปฏิบัติตามเงื่อนไขของใบอนุญาตของสำนักงานหรือธนาคาร หรือความล่าช้า การละเว้น หรือความผิดพลาดในการส่งคำสั่งหรือการดำเนินการใด ๆ ที่เกิดขึ้นจากผู้ขอใช้บริการ หรือความล่าช้า การละเว้น หรือความผิดพลาดในการส่งคำสั่งหรือการดำเนินการใด ๆ ที่เกิดจากบุคคลที่สาม (ซึ่งรวมถึงร้านค้า) หรือเกิดขึ้นโดยประการอื่นใด ซึ่งอยู่นอกเหนือการควบคุมของสำนักงานหรือธนาคาร

8.2 ผู้ขอใช้บริการตกลงว่าการใช้แอปพลิเคชัน GLO เป็นความเสี่ยงของผู้ขอใช้บริการแต่เพียงผู้เดียว ข้อมูลทั้งหมดที่มีในแอปพลิเคชัน GLO ดังกล่าวได้นำเสนอแบบตามสภาพที่เป็นอยู่ ภายในขอบเขตที่กฎหมายที่ใช้บังคับอนุญาต สำนักงานไม่รับประกันว่าแอปพลิเคชัน GLO จะให้บริการโดยไม่หยุดชะงักและปราศจากข้อผิดพลาด เหตุสุดวิสัย รวมถึงแต่ไม่จำกัดเพียงการหยุดชะงักของการทำธุรกรรมซื้อขายสลาก การสูญเสียโอกาสซื้อสลากที่ต้องการในเวลาที่กำหนด หรือการสูญเสียโอกาสในการรับเงินรางวัลสลากภายในเวลาที่กำหนด ซึ่งอาจเป็นผลมาจากการใช้หรือการไม่สามารถใช้แอปพลิเคชัน GLO ได้ในเวลาใด ๆ และไม่รับผิดต่อความเสียหายที่เกิดขึ้นจากเหตุข้างต้น

8.3 สำนักงานและธนาคารจะไม่มีความรับผิดใด ๆ เกี่ยวกับการซื้อขายหรือการทำธุรกรรมใด ๆ ผ่านแอปพลิเคชัน GLO ที่ผู้ขอใช้บริการเป็นผู้ตัดสินใจดำเนินการด้วยตนเอง

8.4 สำนักงานและธนาคารจะไม่มีความรับผิดใด ๆ เกี่ยวกับการติดต่อเป็นการส่วนตัว สัญญา ธุรกรรม หรือความสัมพันธ์ใด ๆ ระหว่างผู้ขอใช้บริการกับพนักงาน ผู้แทน หรือตัวแทนรายใดของสำนักงาน ธนาคาร และร้านค้า

8.5 สำนักงานและธนาคารจะไม่มีความรับผิดใด ๆ เกี่ยวกับข้อผิดพลาดใด ๆ ที่เกิดขึ้นจากการดำเนินการของบุคคลที่สาม รวมถึงแต่ไม่จำกัดเพียง ข้อผิดพลาดในผลการแสดงผลการประกาศรางวัล หรือการแสดงผลจำนวนเงินรางวัล และการมีสลากคงเหลือหลังประกาศรางวัล

8.6 การรับผิดชดใช้ตามข้อ 8. จะมีผลบังคับใช้ต่อไปภายหลังจากที่ความสัมพันธ์ซึ่งก่อขึ้นโดยข้อตกลงฉบับนี้สิ้นสุดลง

9. การระงับข้อพิพาท

หากมีข้อพิพาทเกิดขึ้นระหว่างสำนักงาน ธนาคาร และผู้ขอใช้บริการโดยเกี่ยวข้องกับแอปพลิเคชัน GLO สำนักงานและธนาคารอาจดำเนินการใด ๆ ตามที่สำนักงานหรือธนาคารเห็นสมควร โดยไม่ต้องแจ้งให้ผู้ขอใช้บริการทราบล่วงหน้าและ/หรือโดยไม่ต้องได้รับคำสั่งจากผู้ขอใช้บริการก่อน โดยสำนักงานและธนาคารจะใช้ความพยายามตามสมควรเพื่อแจ้งให้ผู้ขอใช้บริการทราบ (โดยวาจาหรือเป็นลายลักษณ์อักษร) ว่าสำนักงานหรือธนาคารได้ดำเนินการไปอย่างไรโดยเร็วที่สุดเท่าที่สำนักงานหรือธนาคารจะสามารถทำได้ภายหลังจากนั้น ทั้งนี้ การที่สำนักงานหรือธนาคารไม่ได้แจ้งแก่ผู้ขอใช้บริการตามข้อนี้จะไม่กระทบต่อความสมบูรณ์ของการดำเนินการดังกล่าวของสำนักงานหรือธนาคาร

10. ข้อมูลส่วนบุคคล

สำนักงานและธนาคารมีการใช้ข้อมูลส่วนบุคคลของผู้ขอใช้บริการตามที่สำนักงานและธนาคารได้แจ้งให้ผู้ขอใช้บริการทราบในนโยบายคุ้มครองข้อมูลส่วนบุคคลของสำนักงานผ่านทางเว็บไซต์ https://www.glo.or.th/privacy/policy และนโยบายคุ้มครองข้อมูลส่วนบุคคลของธนาคารผ่านทางเว็บไซต์ https://krungthai.com/th/content/privacy-policy และตามกฎหมายที่ใช้บังคับ ทั้งนี้ สำนักงานหรือธนาคารอาจเปิดเผยข้อมูลส่วนบุคคลของผู้ขอใช้บริการกับบริษัทในเครือของธนาคาร ร้านค้า และผู้ให้บริการภายนอกซึ่งให้บริการในนามของสำนักงานหรือธนาคารหรือตามคำสั่งของสำนักงานหรือธนาคาร หรือบุคคลหรือนิติบุคคลอื่นใดที่เกี่ยวข้อง ตามที่จำเป็นเพื่อการให้บริการหรือดำเนินการตามข้อตกลง ฉบับนี้ของสำนักงานและธนาคาร

11. บทบัญญัติทั่วไป

11.1 การดำเนินการตามกฎหมายที่ใช้บังคับ

ในการให้บริการตามข้อตกลง ฉบับนี้ สำนักงานหรือธนาคารมีสิทธิดำเนินการใด ๆ ตามที่สำนักงานหรือธนาคารเห็นสมควร เพื่อให้มั่นใจว่าบริการที่ให้ตามข้อตกลง ฉบับนี้เป็นไปตามกฎหมายที่ใช้บังคับทั้งปวง โดยผู้ขอใช้บริการตกลงที่จะปฏิบัติตามกฎหมายที่ใช้บังคับทั้งปวงอย่างเคร่งครัด ทั้งนี้ หากสำนักงานพิจารณาและเห็นว่าผู้ขอใช้บริการไม่ได้ปฏิบัติตามกฎหมายดังกล่าว สำนักงานอาจบอกเลิกข้อตกลง ฉบับนี้ทันทีโดยไม่ต้องบอกกล่าวล่วงหน้าแก่ผู้ขอใช้บริการ และในกรณีที่พบว่าบทบัญญัติใดในข้อตกลง ฉบับนี้ไม่สมบูรณ์หรือใช้บังคับไม่ได้ ให้ถือว่าบทบัญญัติดังกล่าวถูกตัดออก และความสมบูรณ์และการใช้บังคับได้ของบทบัญญัติส่วนที่เหลือจะยังคงไม่ได้รับผลกระทบ

11.2 การดำเนินการของธนาคาร

ผู้ขอใช้บริการตกลงและยอมรับว่าการดำเนินการใด ๆ ของธนาคาร เกี่ยวกับแอปพลิเคชัน GLO ตามที่กำหนดไว้ตามข้อตกลงฉบับนี้ (ไม่ว่าจะระบุว่าเป็นสิทธิของธนาคาร หรือสำนักงาน ในการดำเนินการก็ตาม) เป็นการดำเนินการตามคำสั่งและ/หรือในนามของสำนักงาน ในฐานะที่ธนาคารเป็นผู้ให้บริการแอปพลิเคชันเป๋าตังและแอปพลิเคชัน GLO โดยธนาคารไม่ต้องรับผิดชอบใด ๆ ทั้งสิ้น

11.3 เหตุสุดวิสัย

ในกรณีที่การไม่ปฏิบัติตามหรือความล่าช้าในการปฏิบัติตามหน้าที่ใดๆ ภายใต้ข้อตกลงฉบับนี้โดยสำนักงานหรือธนาคารเกิดจากเหตุสุดวิสัย ผู้ขอใช้บริการตกลงยอมรับว่ากรณีจะไม่ถือว่าเป็นการผิดข้อตกลง ฉบับนี้ อย่างไรก็ดี การไม่ปฏิบัติตามหน้าที่หรือความล่าช้า ที่เกิดจากเหตุสุดวิสัยจะต้องได้รับแก้ไขเยียวยาโดยเร็วที่สุด

11.4 การติดต่อและการส่งคำบอกกล่าว

บรรดาเอกสารหรือหนังสือหรือสื่ออิเล็กทรอนิกส์ใด ๆ ที่ธนาคารส่งไปยังผู้ขอใช้บริการไม่ว่าจะส่งทางไปรษณีย์ลงทะเบียน หรือไม่ลงทะเบียน หรือให้คนนำไปส่งเองก็ตาม หากส่งไปตามที่อยู่ และ/หรือสำนักงานทำการ และ/หรือที่ติดต่อทางสื่ออิเล็กทรอนิกส์ (เช่น email) ตามที่ได้แจ้งไว้กับธนาคาร ไม่ว่าจะมีผู้รับไว้หรือไม่ก็ตามหรือส่งไม่ได้เพราะมีการเปลี่ยนแปลงที่อยู่และ/หรือสำนักงานทำการและ/หรือที่ติดต่อทางสื่ออิเล็กทรอนิกส์ หรือที่อยู่และ/หรือสำนักงานทำการถูกรื้อถอนไปและ/หรือที่ติดต่อทางสื่ออิเล็กทรอนิกส์ถูกระงับหรือยกเลิกโดยผู้ขอใช้บริการไม่ได้แจ้งเป็นหนังสือต่อธนาคารก็ดีหรือส่งไม่ได้เพราะหาที่ตั้งที่อยู่และ/หรือสำนักงานทำการ และ/หรือที่ติดต่อทางสื่ออิเล็กทรอนิกส์ตามที่แจ้งไว้ไม่พบก็ดี ให้ถือว่าผู้ขอใช้บริการได้รับทราบข้อความในเอกสารหรือหนังสือนั้น ๆ โดยชอบแล้ว และให้ถือว่าเอกสารหรือหนังสือนั้น ๆ ได้ส่งโดยชอบแล้ว รวมทั้ง การแจ้งหรือส่งเอกสารผ่านทางแอปพลิเคชันเป๋าตังและ/หรือแอปพลิเคชัน GLO ให้แก่ผู้ขอใช้บริการ ก็ถือว่าเป็นการแจ้งและหรือส่งเอกสารโดยชอบเช่นกัน

11.5 กฎหมายที่ใช้บังคับ

ข้อตกลง ฉบับนี้อยู่ภายใต้บังคับและจะต้องตีความตามกฎหมายไทย และในกรณีที่มีข้อพิพาทใด ๆ ที่เกิดขึ้นหรือเกี่ยวเนื่องกับข้อตกลง ฉบับนี้ ให้เสนอต่อศาลที่มีเขตอำนาจพิจารณาพิพากษาคดีในประเทศไทย

11.6 การแก้ไขข้อตกลง

ธนาคารและ/หรือสำนักงาน มีสิทธิแก้ไข เปลี่ยนแปลง เพิ่มเติมข้อตกลงฉบับนี้ โดยจะแจ้งให้ผู้ขอใช้บริการทราบภายในระยะเวลาที่เหมาะสม

11.7 การโอนสิทธิ

สิทธิและ/หรือหน้าที่ใด ๆ ภายใต้ข้อตกลงฉบับนี้ของผู้ขอใช้บริการไม่อาจโอนให้แก่บุคคลอื่นได้ เว้นแต่จะได้รับความยินยอมล่วงหน้าเป็นลายลักษณ์อักษรจากสำนักงาน และ/หรือธนาคาร

11.8 ช่องทางติดต่อ

หากท่านมีข้อสงสัยใด ๆ เกี่ยวกับข้อตกลงนี้หรือการใช้บริการแอปพลิเคชัน GLO โปรดติดต่อศูนย์บริการลูกค้าของธนาคาร ที่โทรศัพท์หมายเลข 02-111-1111
