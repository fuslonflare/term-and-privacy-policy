“เป๋าตัง” เป็นแอปพลิเคชันของ บมจ.ธนาคารกรุงไทย ซึ่งต่อไปนี้จะเรียกว่า “ธนาคาร” เป็นแพลตฟอร์มเปิด (Open Platform) สำหรับรองรับและ/หรือเชื่อมต่อการให้บริการของธนาคาร และ/หรือพันธมิตรทางธุรกิจของธนาคารทั้งหน่วยงานทางการ และ/หรือนิติบุคคลอื่นที่มีข้อตกลงกับธนาคารในการให้บริการบนเป๋าตัง เพื่ออำนวยความสะดวกให้แก่ลูกค้าบุคคลธรรมดาและลูกค้าประเภทอื่นตามที่ธนาคารกำหนด (ถ้ามี) ซึ่งต่อไปนี้จะเรียกรวมกันว่า “ผู้ขอใช้บริการ” ให้สามารถใช้บริการจัดการทางการเงิน และ/หรือบริการใดๆ ที่ธนาคารได้จัดให้มีขึ้นผ่านเป๋าตัง ทั้งที่ ธนาคารกำหนดไว้แล้วในขณะนี้และ/หรือที่จะมีขึ้นต่อไปในอนาคต โดยผู้ขอใช้บริการตกลงยินยอมผูกพันตามข้อตกลงและเงื่อนไขการใช้บริการ เป๋าตัง ดังต่อไปนี้

1. คำนิยาม

(1) “บริการ” หมายความถึง บริการต่างๆ ของธนาคารและ/หรือหน่วยงานอื่นภายใต้เป๋าตัง ซึ่งรวมทั้ง (แต่ไม่จำกัดเพียง) บริการบัญชีเงินฝากของธนาคาร, G Wallet, กระเป๋าสุขภาพ, วอลเล็ต สบม., Gold Wallet, การซื้อขายหุ้นกู้, บริการเกี่ยวกับสลากกินแบ่งรัฐบาล, บริการเป๋าตัง ID และบริการใดๆ ที่มีอยู่แล้ว ณ ปัจจุบัน และที่จะมีเพิ่มเติมในอนาคต
(2) “หน่วยงานอื่น” หมายความถึง หน่วยงานและ/หรือนิติบุคคลใดๆ ที่มีความร่วมมือกับธนาคาร สำหรับบริการต่างๆ ที่มีอยู่ในเป๋าตัง และ/หรือบริการที่เชื่อมต่อกับเป๋าตัง
(3) “ข้อมูลคำสั่ง” หมายความถึง ข้อมูลในการทำรายการของผู้ขอใช้บริการสำหรับบริการต่างๆ ภายใต้เป๋าตัง
(4) “รหัสประจำตัว” หมายความถึง Person Identification Number (PIN) , ลายนิ้วมือ, ใบหน้า, เทคโนโลยีทางชีวภาพ (Biometric), รหัสผ่านเพื่อใช้งานอุปกรณ์เพื่อการทำรายการ, รหัส One Time Password (OTP) รวมถึงรหัสอื่นที่เกี่ยวข้องกับการเข้าใช้บริการอิเล็กทรอนิกส์ไม่ว่าจะเรียกด้วยชื่อใด ๆ และไม่ว่าจะเป็นรหัสที่ธนาคารเป็นผู้กำหนดให้หรือเป็นรหัสที่ผู้ขอใช้บริการเป็นผู้กำหนดเองก็ตาม
(5) “ข้อตกลงฉบับนี้” หมายความถึง ข้อตกลงและเงื่อนไขการใช้บริการเป๋าตัง ฉบับนี้ และตามที่แก้ไขเพิ่มเติม (ถ้ามี) รวมทั้ง ข้อตกลงและเงื่อนไขการใช้บริการอื่นๆ ที่มีการให้บริการบนเป๋าตัง ทั้งในปัจจุบันและ/หรือเพิ่มเติมในอนาคตด้วย
2. เงื่อนไขการสมัครใช้บริการ

2.1 ธนาคารเปิดให้บริการเป๋าตังสำหรับบุคคลธรรมดา ตามอายุและเงื่อนไขที่ธนาคารและ/หรือหน่วยงานอื่นกำหนด

2.2 ผู้ขอใช้บริการสามารถสมัครใช้บริการแอปพลิเคชันเป๋าตังและ/หรือบริการต่างๆ บนเป๋าตัง ผ่านช่องทางการสมัครใช้บริการของ Krungthai NEXT หรือช่องทางอื่นๆ ตามที่ธนาคารกำหนด โดยจะต้องปฏิบัติตามหลักเกณฑ์ เงื่อนไข และวิธีการ รวมทั้ง กำหนดระยะเวลา ตามที่ธนาคารและ/หรือหน่วยงานอื่นกำหนด

2.3 ผู้ขอใช้บริการจะต้องปฏิบัติตามหลักเกณฑ์เงื่อนไขและวิธีการตามที่ธนาคารกำหนด ในกรณีที่ผู้ขอใช้บริการประสงค์จะใช้บริการเป๋าตัง ID ซึ่งเป็นการให้บริการพิสูจน์และยืนยันตัวตนในการเข้าใช้บริการ สมัครใช้บริการ หรือการยืนยันการทำรายการของผู้ให้บริการแอปพลิเคชัน เว็ปไซต์ หรือระบบงานในรูปแบบอื่นของหน่วยงานอื่น ที่ผู้ขอใช้บริการต้องการใช้บริการซึ่งบริการนั้นอาจไม่ได้อยู่ภายใต้เป๋าตังก็ได้ รวมถึงการเปิดเผยข้อมูลส่วนบุคคลตามที่ผู้ขอใช้บริการให้ความยินยอม หรือมีฐานทางกฎหมายอื่นที่สามารถเปิดเผยข้อมูลส่วนบุคคลได้

3. การใช้และการเก็บรักษารหัสประจำตัว และอุปกรณ์เพื่อการทำรายการของผู้ขอใช้บริการ

3.1 ผู้ขอใช้บริการจะต้องใช้รหัสประจำตัวในการเข้า ใช้บริการ และ/หรือ การทำธุรกรรมภายใต้เป๋าตัง ตามที่ธนาคารกำหนด มิฉะนั้นจะไม่สามารถทำรายการต่อไปได้

3.2 ผู้ขอใช้บริการต้องรักษารหัสประจำตัวและอุปกรณ์เพื่อการทำรายการของผู้ขอใช้บริการไว้เป็นอย่างดี และเก็บไว้ในที่ปลอดภัย ไม่ให้สูญหาย หรือถูกโจรกรรม รวมทั้งเก็บรักษาไว้เป็นความลับเฉพาะตัวของผู้ขอใช้บริการเท่านั้น ทั้งนี้ ผู้ขอใช้บริการสามารถเปลี่ยนแปลงรหัสประจำตัวได้ด้วยตนเอง ตามหลักเกณฑ์ เงื่อนไข และวิธีการตามที่ธนาคารกำหนด โดยไม่ต้องแจ้งให้ธนาคารทราบ

3.3 ในการใช้เป๋าตังและ/หรือบริการทุกครั้ง ผู้ขอใช้บริการจะต้องใส่รหัสประจำตัว กรณีผู้ขอใช้บริการใส่รหัสประจำตัวไม่ถูกต้องตามจำนวนครั้งที่ธนาคารกำหนด ธนาคารจะระงับการใช้บริการเป๋าตังและ/หรือบริการไว้ชั่วคราวโดยอัตโนมัติ และผู้ขอใช้บริการจะไม่สามารถใช้รหัสประจำตัวได้อีก โดยผู้ขอใช้บริการจะต้องดำเนินการตามขั้นตอนของการลืมรหัสประจำตัวและ/หรือปฏิบัติตามหลักเกณฑ์ เงื่อนไข และวิธีการตามที่ธนาคารกำหนด

4. การใช้บริการผ่านเป๋าตัง

4.1 การ Log in เข้าเป๋าตัง ในการ Log in เข้าเป๋าตัง ผู้ขอใช้บริการจะต้องใช้รหัสประจำตัวและปฏิบัติตามหลักเกณฑ์ เงื่อนไข และวิธีการ ภายใต้ระยะเวลา ตามที่ธนาคารกำหนด

4.2 การใช้บริการ

4.2.1 ในการใช้บริการ ผู้ขอใช้บริการจะต้องใช้รหัสประจำตัวเพื่อเข้าใช้บริการตามที่ธนาคารกำหนด และปฏิบัติตามหลักเกณฑ์ เงื่อนไข และวิธีการ ภายใต้ระยะเวลาและวงเงินในการทำธุรกรรม ตามที่ธนาคารและหน่วยงานอื่นกำหนด

4.2.2 กรณีบริการของหน่วยงานอื่น

4.2.2.1 ผู้ขอใช้บริการรับรองว่าผู้ขอใช้บริการมีคุณสมบัติในการใช้บริการกับหน่วยงานอื่นดังกล่าว และได้ปฏิบัติตามหลักเกณฑ์ เงื่อนไข และวิธีการเพื่อการใช้บริการดังกล่าว ซึ่งรวมทั้ง (แต่ไม่จำกัดเพียง) การสมัครใช้บริการและ/หรือลงทะเบียน โดยถูกต้องและครบถ้วนตามที่หน่วยงานอื่นดังกล่าวกำหนดแล้ว

4.2.2.2 ผู้ขอใช้บริการรับทราบและเข้าใจดีว่า ข้อมูลใดๆ อันเกี่ยวกับบริการของหน่วยงานอื่นที่ธนาคารแสดงรายละเอียดผ่านบริการในเป๋าตัง หากเป็นข้อมูลที่ได้รับจากหน่วยงานอื่น ธนาคารจะแสดงตามข้อมูลดังกล่าวที่ได้รับจากหน่วยงานอื่น

4.2.2.3 เป๋าตังเป็นเพียงแพลตฟอร์มเปิดซึ่งเป็นช่องทางในการอำนวยความสะดวกสำหรับบริการของหน่วยงานอื่น หากผู้ขอใช้บริการมีข้อสงสัยหรือปัญหาใดๆ รวมถึงหากมีความเสียหายใดๆเกิดขึ้นจากการดำเนินการหรือการให้บริการ ผู้ขอใช้บริการจะติดต่อกับหน่วยงานอื่นดังกล่าวโดยตรง นอกจากนี้ หากผู้ขอใช้บริการเข้าเป๋าตังไม่ได้ ไม่ว่าด้วยเหตุใดก็ตาม รวมถึงกรณีที่มีการระงับหรือยกเลิกเป๋าตัง ผู้ขอใช้บริการรับทราบและตกลงว่า จะไม่สามารถใช้บริการภายใต้เป๋าตังได้ด้วย

5. ความสมบูรณ์ของการใช้บริการ และผลผูกพันของผู้ขอใช้บริการ

5.1 ผู้ขอใช้บริการยอมรับว่าบันทึกหลักฐานหรือเอกสารใดๆ ที่จัดทำผ่านระบบบริการอิเล็กทรอนิกส์ของธนาคาร อันเนื่องจากการใช้บริการผ่านเป๋าตัง นั้น มีความถูกต้องทุกประการโดยให้ถือว่าผู้ขอใช้บริการได้ตรวจสอบหลักฐานและเอกสารดังกล่าวว่ามีความถูกต้องแล้ว และ/หรือไม่จำเป็นต้องให้ผู้ขอใช้บริการลงลายมือชื่อก่อนแต่อย่างใด

5.2 ผู้ขอใช้บริการรับรองว่า (ก) ผู้ขอใช้บริการเป็นเจ้าของหรือผู้ครอบครองโดยสุจริตในหมายเลขโทรศัพท์มือถือที่ใช้ในการสมัครเป๋าตังและบริการภายใต้เป๋าตัง และ (ข) เอกสาร และ/หรือหลักฐาน และ/หรือรายละเอียดข้อมูลใดๆ ที่ผู้ขอใช้บริการได้ส่งมาให้กับธนาคาร ไม่ว่าจะส่งมาในรูปแบบใด มีความถูกต้องสมบูรณ์ ครบถ้วน และเป็นปัจจุบัน หากปรากฎว่ามีความผิดพลาดหรือบกพร่อง และผู้ขอใช้บริการมีความประสงค์จะขอแก้ไขความผิดพลาดหรือบกพร่องดังกล่าว หรือเปลี่ยนแปลงข้อมูลใดๆ ผู้ขอใช้บริการจะดำเนินการแก้ไขตามหลักเกณฑ์เงื่อนไขและวิธีการตามที่ธนาคารกำหนด ทั้งนี้ การแก้ไขเปลี่ยนแปลงข้อมูลดังกล่าว จะมีผลสมบูรณ์เมื่อธนาคารได้แจ้งผลการเปลี่ยนแปลงให้ผู้ขอใช้บริการทราบเป็นลายลักษณ์อักษรหรือโดยวิธีอื่นตามที่ธนาคารกำหนดแล้ว

5.3 การดำเนินการใดๆ อันเกี่ยวกับบริการภายใต้เป๋าตังทั้งที่เป็นการกระทำของผู้ขอใช้บริการเอง หรือเป็นการกระทำที่เกิดขึ้นโดยบุคคลอื่น ไม่ว่าโดยประการใดก็ตาม หากได้กระทำไปโดยการใช้รหัสประจำตัวของผู้ขอใช้บริการแล้ว ผู้ขอใช้บริการตกลงให้ถือว่าเป็นการกระทำที่ถูกต้องสมบูรณ์ของผู้ขอใช้บริการซึ่งมีผลผูกพันผู้ขอใช้บริการเสมือนหนึ่งได้กระทำโดยผู้ขอใช้บริการเอง และผู้ขอใช้บริการยินยอมรับผิดชอบในการกระทำดังกล่าวทุกประการ รวมทั้งให้ถือว่าเป็นการที่ผู้ขอใช้บริการได้ลงลายมือชื่ออิเล็กทรอนิกส์ให้ไว้แก่ธนาคารเพื่อเป็นหลักฐานในการดำเนินการผ่านเป๋าตัง ในครั้งนั้นๆ โดยถูกต้องสมบูรณ์แล้ว และตกลงให้ธนาคารสามารถใช้ข้อมูลการดำเนินการดังกล่าวเป็นต้นฉบับเอกสารที่ใช้เป็นพยานหลักฐานในการพิสูจน์ว่าผู้ขอใช้บริการได้ดำเนินการดังกล่าวเพื่อใช้ในการดำเนินการทางกฎหมายได้ทุกประการ โดยผู้ขอใช้บริการไม่ต้องทำหรือลงลายมือชื่อในเอกสารใดๆ เพื่อเป็นหลักฐานในการนั้นอีก เว้นแต่ธนาคารจะแจ้งหรือจะมีการกำหนดไว้อย่างชัดเจน

5.4 ธนาคารขอสงวนสิทธิที่จะแก้ไข เปลี่ยนแปลงข้อมูลที่ผู้ขอใช้บริการได้รับจากเป๋าตังได้ตลอดเวลาเพื่อให้ถูกต้องและ/หรือครบถ้วน และ/หรือตามที่ธนาคารเห็นว่าจำเป็นหรือสมควร

5.5 ผู้ขอใช้บริการรับทราบว่าธนาคารอาจติดต่อสอบถาม สืบค้น ตรวจสอบสถานะภาพ ข้อมูลรายละเอียดบางประการหรือทั้งหมดของผู้ขอใช้บริการจากหน่วยงานราชการ สถาบันการเงิน บุคคลหรือนิติบุคคลใดก็ได้ ในกรณีที่จำเป็นและ/หรือในกรณีที่ธนาคารเห็นสมควร และ/หรือเปิดเผยข้อมูลรายละเอียดบางประการหรือทั้งหมดของผู้ขอใช้บริการ ตามที่กฎหมายกำหนด หรือตามคำสั่งของหน่วยงานที่มีอำนาจตามกฎหมาย และรับทราบว่าธนาคารอาจใช้ข้อมูลนี้ในการแก้ไข ปรับปรุง เพิ่มเติมข้อมูลเดิมของธนาคารให้ถูกต้อง ครบถ้วนเป็นปัจจุบัน

5.6 ผู้ขอใช้บริการตกลงยินยอมผูกพันและตกลงปฏิบัติตามคู่มือ ระเบียบและวิธีปฏิบัติของธนาคารและเอกสารใดๆ ที่เกี่ยวข้องกับการใช้บริการบนเป๋าตัง ซึ่งธนาคารได้ส่งหรือประกาศ หรือแจ้งไปยังผู้ขอใช้บริการ ทั้งที่มีอยู่ ณ ขณะนี้และที่ธนาคารจะได้เพิ่มเติมต่อไป นอกจากนี้ คู่มือหรือเอกสารใดๆ เกี่ยวกับการใช้บริการบนเป๋าตัง ที่ธนาคารจะส่ง หรือประกาศ หรือแจ้งเพิ่มเติมต่อไปในอนาคต ให้ถือว่าเป็นส่วนหนึ่งของข้อตกลงฉบับนี้ด้วย รวมทั้ง ผู้ขอใช้บริการยินยอมปฏิบัติตามระเบียบและวิธีปฏิบัติของธนาคาร และ/หรือข้อกำหนดตามกฎหมายที่เกี่ยวข้อง รวมทั้งจัดทำเอกสารอื่นใดให้แก่ธนาคารตามที่ธนาคารและ/หรือหน่วยงานอื่นกำหนดด้วย

6. การดำเนินการกรณีพบข้อผิดพลาด

ในกรณีที่ผู้ขอใช้บริการใช้บริการหรือทำธุรกรรมประเภทต่างๆ ผ่านเป๋าตัง แล้วเกิดความบกพร่องผิดพลาด ไม่ว่าความบกพร่องผิดพลาดนั้นๆจะเกิดขึ้นด้วยเหตุผลประการใดก็ตาม ผู้ขอใช้บริการตกลงยินยอมให้ธนาคารมีอำนาจทุกประการในการแก้ไขความบกพร่องผิดพลาดให้ถูกต้องตามความเป็นจริง โดยธนาคารมิต้องแจ้งหรือขอความยินยอมจากผู้ขอใช้บริการก่อนล่วงหน้า ทั้งนี้ ผู้ขอใช้บริการตกลงให้ถือว่าบรรดาเอกสารต่างๆที่ธนาคารจัดทำขึ้นเป็นเอกสารที่มีความถูกต้องสมบูรณ์ครบถ้วนและใช้เป็นพยานหลักฐานตามกฎหมายได้ทุกประการ

7. ความรับผิดและข้อยกเว้นความรับผิดของธนาคาร

7.1 ธนาคารจะรับผิดต่อผู้ขอใช้บริการในกรณีที่เกิดความเสียหายจากการทำธุรกรรมผ่านบริการภายใต้เป๋าตังโดยความจงใจหรือประมาทเลินเล่ออย่างร้ายแรงของธนาคาร เว้นแต่จะกำหนดไว้เป็นประการอื่นภายใต้ข้อตกลงฉบับนี้

7.2 หากในระหว่างการดำเนินการต่างๆ ผู้ขอใช้บริการไม่สามารถเชื่อมต่อกับเครือข่ายอินเตอร์เน็ต (Internet) ได้ ให้ถือว่าการดำเนินการนั้นๆ ไม่สำเร็จ และหากผู้ขอใช้บริการประสงค์จะดำเนินการใดๆ ต่อไป ผู้ขอใช้บริการจะต้องเชื่อมต่อกับเครือข่ายอินเตอร์เน็ต (Internet) และใส่รหัสประจำตัวเพื่อเริ่มต้นดำเนินการดังกล่าวใหม่ โดยผู้ขอใช้บริการตกลงยินยอมรับผิดชอบในความเสียหายที่เกิดจากการดำเนินการไม่สำเร็จดังกล่าวข้างต้นเองทุกประการ

7.3 ผู้ขอใช้บริการตกลงและยอมรับว่าธนาคารไม่ต้องรับผิดจากการที่ธนาคารไม่สามารถปฏิบัติตามข้อตกลงฉบับนี้ได้ และ/หรือผู้ขอใช้บริการไม่สามารถทำรายการใดๆ สำหรับบริการภายใต้เป๋าตัง หรือการใช้บริการใดๆ ไม่สำเร็จหรือล่าช้า อันเนื่องมาจากกรณีใดกรณีหนึ่งดังจะกล่าวต่อไปนี้ ทั้งนี้ ธนาคารมีสิทธิที่จะไม่ให้บริการในครั้งนั้นๆ ได้ตามที่ธนาคารเห็นสมควรและผู้ขอใช้บริการตกลงจะไม่ถือเอาเหตุดังกล่าวเป็น ข้อเรียกร้องให้ธนาคารรับผิดชอบต่อความเสียหายใดๆที่เกิดขึ้นทั้งสิ้น

7.3.1 ผู้ขอใช้บริการปฏิบัติผิดข้อตกลงฉบับนี้หรือผิดเงื่อนไข หรือข้อตกลงใดๆ ที่มีอยู่กับธนาคาร

7.3.2 กรณีเกิดเหตุสุดวิสัยและ/หรือเหตุอื่นใดที่ธนาคารไม่ต้องรับผิดชอบ อันเนื่องมาจากอยู่นอกเหนือการควบคุมของธนาคาร หรือเหตุอื่นใดอันเกิดจากการกระทำและ/หรือความบกพร่องของผู้ขอใช้บริการเอง เช่น ในกรณีที่มีความชำรุดบกพร่อง เสียหาย ขัดข้อง หรือล่าช้าของระบบคอมพิวเตอร์ และ/หรือระบบไฟฟ้า และ/หรือระบบเครือข่ายอินเตอร์เน็ต (Internet) และ/หรือระบบการติดต่อสื่อสาร และ/หรือระบบเครือข่ายโทรศัพท์มือถือและ/หรืออุปกรณ์อิเล็กทรอนิกส์ต่างๆ และ/หรือระบบอื่นใดที่เกี่ยวข้องกับการให้บริการนี้ รวมทั้งปัญหาทางด้านพลังงาน อัคคีภัย ภัยพิบัติทางธรรมชาติ การประท้วง การขนส่งติดขัด การจลาจล สงคราม โรคระบาด ไวรัสคอมพิวเตอร์ หรือข้อมูลที่เป็นอันตรายต่างๆ (Harmful Data) การกระทำของบุคคลภายนอก ซึ่งรวมถึงผู้บุกรุก (Hacker) ซึ่งเป็นอุปสรรคต่อการที่ผู้ขอใช้บริการจะเข้าใช้บริการ หรือต่อการที่ธนาคารจะให้บริการตามข้อตกลงฉบับนี้

7.3.3 ธนาคารยังไม่ได้รับเอกสารหลักฐานประกอบการขอใช้บริการที่ครบถ้วนจากผู้ขอใช้บริการ
7.3.4 มีเหตุใดๆ ตามที่ธนาคารและ/หรือกฎหมายกำหนด
7.3.5 อยู่ในระหว่างที่ธนาคารกำลังดำเนินการตามขั้นตอนที่จำเป็นในการให้บริการ หรือ มีเหตุจำเป็นหรือเหตุขัดข้องหรือเหตุอันสมควร ไม่ว่าด้วยประการใดๆ
7.4 การที่โทรศัพท์มือถือหรืออุปกรณ์อื่นใดของผู้ขอใช้บริการได้สูญหายหรือถูกขโมย หรือผู้ขอใช้บริการถูกหลอกลวงหรือ Malware หรือไวรัสคอมพิวเตอร์ หรือจากการโจมตีทางอิเล็กทรอนิกส์อื่นใดบนโทรศัพท์มือถือ และ/หรืออุปกรณ์อื่นใดของผู้ขอใช้บริการที่ใช้บริการ หรือจากการสูญหายหรือการเปิดเผยรหัสประจำตัว หรือจากเหตุสุดวิสัย หรือจากเหตุอื่นใดที่ไม่ได้เกิดจากความผิดของธนาคาร ผู้ขอใช้บริการจะเป็นผู้รับผิดชอบในความเสียหายที่เกิดกับบริการใดๆ ภายใต้เป๋าตัง

8. การระงับ และ/หรือการยกเลิกการให้บริการ

8.1 หากธนาคารประสงค์จะระงับและ/หรือยกเลิกการให้บริการเป๋าตังหรือบริการใดบริการหนึ่งภายใต้เป๋าตังตามข้อตกลงฉบับนี้ ธนาคารจะแจ้งให้ผู้ขอใช้บริการทราบล่วงหน้า และเมื่อธนาคารยกเลิกการให้บริการดังกล่าวให้ถือว่าข้อตกลงฉบับนี้สำหรับบริการทั้งหมดหรือบริการหนึ่งบริการใดเป็นอันสิ้นผลลงทันที แต่ทั้งนี้ การยกเลิกการให้บริการดังกล่าว ไม่กระทบหน้าที่ใดๆที่ผู้ขอใช้บริการยังมีอยู่กับธนาคารก่อนที่การใช้บริการตามข้อตกลงฉบับนี้จะเป็นอันสิ้นผล

8.2 ผู้ขอใช้บริการตกลงยอมรับว่า ธนาคารมีสิทธิระงับการให้บริการไม่ว่าชั่วคราวหรือถาวร และ /หรือยกเลิกการให้บริการได้ทันที ในกรณีที่ผู้ขอใช้บริการปฏิบัติผิดข้อตกลงฉบับนี้ หรือมีเหตุการณ์ที่ทำให้ธนาคารเชื่อโดยมีเหตุผลอันสมควรว่าการดำเนินการของผู้ขอใช้บริการตามข้อตกลงฉบับนี้อาจเป็นการขัดต่อกฎหมาย หรือความสงบเรียบร้อย หรือศีลธรรมอันดีของประชาชน หรือมีพฤติการณ์อันน่าเชื่อว่ามีการใช้บริการหรือการทำรายการในลักษณะ Robot หรือโดยทุจริตหรือโดยมิชอบไม่ว่าประการใดๆ และ/หรือทำให้บุคคลอื่นได้รับความเสียหาย และ/หรือกรณีที่ธนาคารมีเหตุจำเป็นต้องปฏิบัติตามกฎหมาย หรือภายใต้คำสั่งที่มีอำนาจตามกฎหมาย หรือหน่วยงานทางการ หรือในกรณีที่มีเหตุการณ์ที่เปลี่ยนแปลงไปอันเนื่องมาจากการประกาศใช้กฎหมายที่ออกใหม่ หรือมีการเปลี่ยนแปลงกฎหมาย หรือมีการเปลี่ยนแปลงการบังคับใช้กฎหมายใด หรือในการตีความกฎหมาย คำสั่ง ระเบียบ หรือข้อกำหนดใดผิดไปจากเดิม หรือการที่ทางราชการหรือธนาคารแห่งประเทศไทยได้ออกคำสั่ง ระเบียบ หรือข้อกำหนดใดขึ้นใหม่ อันมีผลทำให้ธนาคารต้องระงับและ/หรือยกเลิกการให้บริการ ทันที ทั้งนี้โดยไม่ต้องชี้แจงเหตุแห่งการระงับ และ/หรือยกเลิก บริการเป๋าตังและ/หรือ บริการภายใต้เป๋าตัง ดังกล่าวแก่ผู้ขอใช้บริการแต่อย่างใด โดยผู้ขอใช้บริการตกลงจะไม่เรียกร้องให้ธนาคารต้องรับผิดชอบในความเสียหายใดๆ ที่เกิดขึ้นทั้งสิ้น

8.3 ผู้ขอใช้บริการตกลงยินยอมให้ธนาคารมีสิทธิระงับ และ/หรือยกเลิกบริการ เป๋าตัง ได้ทันที ในกรณีที่ผู้ขอใช้บริการไม่ได้ใช้บริการเป๋าตัง เป็นระยะเวลาติดต่อกันตั้งแต่ 2 ปี นับจากวันสมัครหรือวันที่เข้าสู่ระบบครั้งล่าสุด หรือระยะเวลาอื่นตามที่ธนาคารกำหนด โดยธนาคารไม่จำเป็นต้องแจ้งหรือได้รับความยินยอมจากผู้ขอให้บริการอีก ทั้งนี้ ผู้ขอใช้บริการตกลงจะไม่ถือว่าการกระทำดังกล่าวทำให้ผู้ขอใช้บริการขาดประโยชน์หรือได้รับความเสียหายและจะไม่เรียกร้องให้ธนาคารรับผิดชอบในค่าขาดประโยชน์หรือความเสียหายใดๆที่เกิดขึ้นทั้งสิ้น

8.4 กรณีธนาคารตรวจสอบแล้วปรากฎว่า มีการแก้ไขหรือดัดแปลงโทรศัพท์มือถือรวมทั้งระบบของโทรศัพท์มือถือของผู้ขอใช้บริการที่ใช้บริการ เป๋าตัง เช่น การแก้ไขหรือดัดแปลงระบบปฏิบัติการของโทรศัพท์ iPhone (iPhone Operating System:IOS) (ซึ่งเรียกว่า Jailbreaking) หรือการแก้ไขหรือดัดแปลงระบบปฏิบัติการของโทรศัพท์ที่ใช้ Android (ซึ่งเรียกว่า Rooting) เป็นต้น ธนาคารมีสิทธิระงับหรือยกเลิกการให้บริการทั้งหมดหรือบริการใดบริการหนึ่งภายใต้เป๋าตังของผู้ขอใช้บริการทันที โดยธนาคารไม่ต้องแจ้งให้ผู้ขอใช้บริการทราบล่วงหน้า ทั้งนี้ เพื่อความปลอดภัยในการใช้บริการของผู้ขอใช้บริการ โดยผู้ขอใช้บริการตกลงจะไม่เรียกร้องให้ธนาคารต้องรับผิดชอบในความเสียหายใดๆ ที่เกิดขึ้นทั้งสิ้น

8.5 เพื่อความปลอดภัยในการให้บริการ หากระบบปฏิบัติการของโทรศัพท์มือถือที่เป็นอุปกรณ์ในการใช้บริการเป๋าตัง มีระบบปฏิบัติการเวอร์ชั่นไม่เป็นปัจจุบันหรือล้าสมัย (Obsolete Operating System : OS) ตามที่ธนาคารกำหนดซึ่งแจ้งอยู่บนเว็บไซต์ของธนาคาร ธนาคารขอสงวนสิทธิในการจำกัดการให้บริการ ระงับหรือยกเลิกการให้บริการเป๋าตัง

9. การบันทึกและการเปิดเผยข้อมูล

9.1 ผู้ขอใช้บริการรับรองว่ารูปภาพ ชื่อ สัญลักษณ์ เครื่องหมายและ/หรือข้อมูลใด ๆ ของผู้ขอใช้บริการที่นำมาตั้งค่าเพื่อแสดงหรือดำเนินการใด ๆ ในการใช้บริการ เป๋าตัง เป็นทรัพย์สินทางปัญญาของผู้ขอใช้บริการ และ/หรือผู้ขอใช้บริการมีสิทธิโดยชอบในการนำมาใช้เพื่อการดังกล่าว และหากเกิดความเสียหายใด ๆ แก่ธนาคารอันเนื่องมาจากการนำรูปภาพ ชื่อ สัญลักษณ์ เครื่องหมายและ/หรือข้อมูลใด ๆ ดังกล่าวมาใช้กับการใช้บริการ เป๋าตัง ผู้ขอใช้บริการตกลงชดใช้ค่าเสียหายที่เกิดขึ้นแก่ธนาคารทั้งสิ้น

9.2 เพื่อให้ธนาคารสามารถปฏิบัติตามข้อตกลงฉบับนี้ได้ ธนาคารอาจจ้างหรือมอบหมายให้บุคคลอื่นดำเนินการแทน ไม่ว่างานเกี่ยวกับเทคโนโลยีสารสนเทศ งานติดต่อสื่อสาร งานติดตามทวงถาม งานประมวลผลและเก็บรักษาข้อมูล Cloud Computing ไม่ว่าทั้งหมดหรือบางส่วน รวมถึงเพื่อปฏิบัติตามกฎหมายหรือระเบียบของประเทศใดๆ ที่ใช้บังคับกับธนาคาร ผู้ขอใช้บริการตกลงให้ธนาคารมีสิทธิ ส่ง โอน และ/หรือเปิดเผยข้อมูลส่วนบุคคลของผู้ขอใช้บริการที่ได้ให้ไว้ หรือมีอยู่กับธนาคาร หรือที่ธนาคารได้รับ หรือเข้าถึงได้จากแหล่งอื่น หรือข้อมูลอื่นใดตามที่หน่วยงานหรือคณะกรรมการที่มีอำนาจตามกฎหมายประกาศกำหนด (ซึ่งต่อไปนี้จะเรียกว่า "ข้อมูล") ให้แก่บริษัทในกลุ่มธุรกิจทางการเงินของธนาคาร (รวมทั้งยินยอมให้บริษัทในกลุ่มธุรกิจทางการเงินของธนาคารเปิดเผยข้อมูลที่ผู้ขอใช้บริการมีอยู่กับตนให้แก่ธนาคาร เพื่อวัตถุประสงค์ตามข้อตกลงข้อนี้) หรือนิติบุคคลนอกกลุ่มธุรกิจทางการเงินของธนาคาร หน่วยงานอื่น พันธมิตรทางธุรกิจที่ออกผลิตภัณฑ์และบริการร่วมกัน ผู้ให้บริการภายนอก ผู้ประมวลผลข้อมูล ผู้รับโอนสิทธิเรียกร้อง หน่วยงาน/องค์กร/นิติบุคคลใดๆ ที่มีสัญญากับธนาคาร หน่วยงานราชการ และ/หรือ นิติบุคคลใดๆ ที่ธนาคารเป็นคู่สัญญาหรือมีความสัมพันธ์ด้วย ทั้งในประเทศไทยและต่างประเทศ นอกจากนี้ ผู้ขอใช้บริการได้รับทราบรายละเอียดเกี่ยวกับนโยบายความเป็นส่วนตัวของธนาคารในเว็บไซต์ของธนาคาร [https://krungthai.com/th/content/privacy-policy] และ/หรือตามช่องทางอื่นตามที่ธนาคารกำหนดแล้ว

10. การติดต่อและการส่งคำบอกกล่าว

บรรดาเอกสารหรือหนังสือหรือสื่ออิเล็กทรอนิกส์ใดๆ ที่ธนาคารส่งไปยังผู้ขอใช้บริการไม่ว่าจะส่งทางไปรษณีย์ลงทะเบียน หรือไม่ลงทะเบียน หรือให้คนนำไปส่งเองก็ตาม หากส่งไปตามที่อยู่ และ/หรือสำนักงาน และ/หรือที่ติดต่อทางสื่ออิเล็กทรอนิกส์ตามที่ผู้ขอใช้บริการได้แจ้งไว้กับธนาคาร ไม่ว่าจะมีผู้รับไว้หรือไม่ก็ตามหรือส่งไม่ได้เพราะมีการเปลี่ยนแปลงที่อยู่และ/หรือสำนักงานและ/หรือที่ติดต่อทางสื่ออิเล็กทรอนิกส์หรือที่อยู่และ/หรือสำนักงานถูกรื้อถอนไปและ/หรือที่ติดต่อทางสื่ออิเล็กทรอนิกส์ถูกระงับหรือยกเลิกโดยผู้ขอใช้บริการไม่ได้แจ้งเป็นหนังสือต่อธนาคารก็ดีหรือส่งไม่ได้เพราะหาที่ตั้งที่อยู่และ/หรือสำนักงานและ/หรือที่ติดต่อทางสื่ออิเล็กทรอนิกส์ตามที่แจ้งไว้ไม่พบก็ดี ให้ถือว่าผู้ขอใช้บริการได้รับทราบข้อความในเอกสารหรือหนังสือหรือสื่ออิเล็กทรอนิกส์นั้นๆ โดยชอบแล้ว และให้ถือว่าเอกสารหรือหนังสือหรือสื่ออิเล็กทรอนิกส์นั้นๆ ได้ส่งโดยชอบแล้ว รวมทั้ง การแจ้งหรือส่งเอกสารผ่านทางเป๋าตังและ/หรือบริการใดๆ ภายใต้เป๋าตังให้แก่ผู้ขอใช้บริการ ก็ถือว่าเป็นการแจ้งและหรือส่งเอกสารโดยชอบเช่นกัน

11. กฎหมายที่ใช้บังคับ

ข้อตกลงฉบับนี้ให้ใช้บังคับและอยู่ภายใต้กฎหมายไทยและให้ศาลไทยเป็นศาลที่มีเขตอำนาจในการพิจารณาข้อพิพาทที่เกิดขึ้นตามข้อตกลงฉบับนี้

12. การแก้ไขข้อตกลง

ธนาคารมีสิทธิแก้ไข เปลี่ยนแปลง เพิ่มเติมข้อตกลงและเงื่อนไขฉบับนี้ อัตราค่าธรรมเนียม และรายละเอียดใดๆ ที่เกี่ยวข้องกับเป๋าตัง รวมทั้งข้อตกลงและเงื่อนไขใดๆ ที่เกี่ยวข้อง โดยธนาคารจะปิดประกาศให้ทราบในที่เปิดเผย ณ สำนักงานใหญ่และ/หรือสาขาของธนาคารและ/หรือแจ้งผ่านทางเว็บไซต์ (website) ของธนาคารและ/หรือทางไปรษณีย์และ/หรือทางไปรษณีย์อิเล็กทรอนิกส์ (e-mail) และ/หรือทางเป๋าตังและ/หรือช่องทางอื่นตามที่ธนาคารกำหนด

13. ข้อตกลงทั่วไป

13.1 ในกรณีที่มีกฎหมาย ประกาศ หรือระเบียบของทางราชการ กำหนดให้ธนาคารต้องเปิดเผยข้อมูล หรือธุรกรรมการเงินของผู้ขอใช้บริการต่อเจ้าหน้าที่หรือหน่วยงานของรัฐ เมื่อธนาคารได้รับการร้องขอ ผู้ขอใช้บริการตกลงยินยอมให้ธนาคารเปิดเผยข้อมูล และ/หรือ จัดทำรายการเกี่ยวกับการทำธุรกรรมทางการเงินของ ผู้ขอใช้บริการต่อเจ้าหน้าที่หรือหน่วยงานของรัฐได้ทุกประการ

13.2 ธนาคารสามารถโอนสิทธิและ/หรือหน้าที่ใดๆ ภายใต้ข้อตกลงฉบับนี้ให้แก่บุคคลอื่น โดยไม่ต้องขอความยินยอมหรือแจ้งให้ผู้ขอใช้บริการทราบล่วงหน้า แต่สิทธิและ/หรือหน้าที่ใดๆ ภายใต้ข้อตกลงฉบับนี้ของผู้ขอใช้บริการไม่อาจโอนให้แก่บุคคลอื่นได้ เว้นแต่จะได้รับความยินยอมล่วงหน้าเป็นลายลักษณ์อักษรจากธนาคาร

13.3 ผู้ขอใช้บริการรับรองและรับประกันว่าตนได้อ่านและรับทราบถึงเนื้อหาของนโยบายคุ้มครองข้อมูลส่วนบุคคลของธนาคาร(ซึ่งอาจมีการปรับปรุงหรือแก้ไขข้อความได้เป็นครั้งคราวโดยธนาคาร) ซึ่งสามารถเข้าถึงได้ผ่านช่องทางการติดต่อสื่อสารที่ธนาคารกำหนดและอาจจะเปลี่ยนแปลงเป็นครั้งคราว โดยธนาคารจะแจ้งให้ผู้ขอใช้บริการรับทราบต่อไป

13.4 หากข้อตกลงฉบับนี้สำหรับในส่วนที่ใช้บังคับกับการใช้บริการใดๆ บนเป๋าตัง ขัดหรือแย้งกับข้อตกลงและเงื่อนไขของบริการดังกล่าว ให้ยึดถือตามข้อตกลงและเงื่อนไขของบริการดังกล่าวเป็นสำคัญ อย่างไรก็ดี หากไม่มีข้อตกลงและเงื่อนไขของบริการดังกล่าวกำหนดไว้เป็นประการอื่น ให้นำข้อตกลงและเงื่อนไขฉบับนี้ไปใช้บังคับกับบริการดังกล่าวโดยอนุโลมด้วย
