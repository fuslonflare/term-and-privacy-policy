ข้อตกลงและเงื่อนไขการใช้บริการ
ระบบ K-My PVD และ K-Cyber PVD


บริษัทหลักทรัพย์จัดการกองทุน กสิกรไทย จำกัด (“บริษัท”) ได้จัดให้มี ระบบ K-My PVD และ K-Cyber PVD เพื่อให้บริการกับสมาชิกของกองทุนสำรองเลี้ยงชีพ ภายใต้การบริหารของบริษัท (ซึ่งต่อไปนี้เรียกว่า “ผู้ใช้บริการ”) โดยมีเงื่อนไขในการเข้าใช้ระบบงานดังต่อไปนี้ ทั้งนี้ การเข้าใช้งานในระบบ K-My PVD และ K-Cyber PVD (ซึ่งต่อไปนี้เรียกว่า “บริการ”) จะถือว่าผู้ใช้บริการตกลงยอมรับและผูกพันที่จะปฏิบัติตามเงื่อนไขในการเข้าใช้บริการนี้แล้ว


1. บริการนี้เป็นบริการพิเศษ และในการอนุญาตให้เข้าใช้งานในบริการนี้ เป็นดุลพินิจของบริษัท โดยบริษัทมีสิทธิกำหนดหรือเพิ่มเติมเงื่อนไขหรือยกเลิกการอนุญาตให้เข้าใช้บริการ หรืออาจจำกัดสิทธิการเข้าใช้บริการได้ ไม่ว่าทั้งหมดหรือบางส่วน ทั้งนี้ การบริการรวมถึงระบบงานที่เกี่ยวกับบริการอาจถูกแก้ไข ปรับปรุง เปลี่ยนแปลง หรือยกเลิก โดยไม่จำต้องแจ้งให้ผู้ใช้บริการทราบล่วงหน้า

2. ผู้ใช้บริการรับทราบและยอมรับว่า บริษัทจะมีการเก็บรวบรวมและใช้ข้อมูลที่ผู้ใช้บริการบันทึกเข้ามาในระบบ และ/หรือนำส่งให้กับบริษัท หรือที่มีอยู่กับบริษัท หรือที่บริษัทได้รับหรือเข้าถึงได้จากแหล่งอื่น (เช่น นายจ้าง คณะกรรมการกองทุน) โดยมีวัตถุประสงค์เพื่อให้บริการแก่ผู้ใช้บริการ เพื่อดำเนินการตามคำขอของผู้ใช้บริการ เช่น งานเทคโนโลยีสารสนเทศ งานติดต่อสื่อสาร และ/หรือเพื่อวัตถุประสงค์ประสงค์อื่นใดที่จำเป็นต่อการดำเนินกิจการของบริษัทอย่างมีนัยสำคัญ หรือเพื่อให้บริษัทสามารถให้บริการได้อย่างเป็นธรรมและต่อเนื่อง รวมถึงเพื่อวัตถุประสงค์ตามที่ระบุไว้ในนโยบายการคุ้มครองข้อมูลส่วนบุคคล โดยในกรณีที่ผู้ใช้บริการมีการให้และ/หรือนำส่งข้อมูลส่วนบุคคลของบุคคลอื่นใด ผู้ใช้บริการรับรองว่าได้แจ้งให้บุคคลอื่นดังกล่าวทราบถึงรายละเอียดการเก็บรวบรวม ใช้ และเปิดเผยข้อมูลตามที่ระบุไว้ข้างต้นแล้ว และผู้ใช้บริการได้รับความยินยอมจากบุคคลอื่นดังกล่าวแล้ว หรือได้อาศัยหลักเกณฑ์อื่นทางกฎหมายในการให้ข้อมูลส่วนบุคคลของบุคคลอื่นดังกล่าวแก่บริษัท ทั้งนี้ ผู้ใช้บริการสามารถดูรายละเอียดอื่น ๆ และสิทธิตามนโยบายการคุ้มครองข้อมูลส่วนบุคคลได้ที่เว็บไซต์ของบริษัท (www.kasikornasset.com/th/privacy-policy)

3. ผู้ใช้บริการรับทราบและยอมรับว่า ในการจัดทำงานทะเบียนสมาชิกบริษัทอาจมีการว่าจ้าง หรือมอบหมายงานให้ผู้อื่น หรือผู้รับจ้างช่วงงานต่อดำเนินการ เช่น การจัดพิมพ์รายงานรายบุคคลของสมาชิก รวมถึงการพิมพ์รหัสเพื่อเข้าใช้งาน Application “K-My PVD” และ Website “K-Cyber PVD” โดยบริษัทจะดำเนินการให้เป็นไปตามกฎหมายคุ้มครองข้อมูลส่วนบุคคล

4. ในกรณีที่จะต้องใช้ รหัสผู้ใช้ (username) และรหัสผ่าน (password) สำหรับการเข้าใช้บริการ ผู้ใช้บริการจะต้องเก็บรักษา รักษารหัสผู้ใช้และรหัสผ่านของตนไว้เป็นความลับ เพื่อความปลอดภัย เนื่องจากผู้ใช้บริการอาจมีความเสี่ยงและต้องรับผิดสำหรับการกระทำหรือความเสียหายที่เกิดขึ้นภายใต้ รหัสผู้ใช้และรหัสผ่านของผู้ใช้บริการ

5. ผู้ใช้บริการได้รับทราบว่าการเข้าใช้บริการโดยผ่านช่องทางอินเตอร์เน็ต หรือช่องทางอิเล็กทรอนิกส์อื่นใดนั้น อาจมีข้อผิดพลาดหรือข้อขัดข้องเกิดขึ้นได้ และอาจมีความเสี่ยงในเรื่องการเข้าถึงหรือการถูกเปิดเผยข้อมูลโดยบุคคลที่สาม หรืออาจมีความเสียหายเกิดขึ้นจากความชำรุดบกพร่องหรือการขัดข้องของอุปกรณ์ ระบบข้อมูล การเชื่อมโยงเครือข่าย หรือการสูญหายของข้อมูลระหว่างการรับส่ง โดยผู้ใช้บริการตกลงยอมรับความเสี่ยงที่อาจเกิดขึ้นดังกล่าวข้างต้น และตกลงจะไม่เรียกร้องความเสียหายหรือการชดเชยใดๆ จากบริษัท

6. สมาชิกรับทราบว่าในกรณีที่ข้อมูลในระบบที่ให้บริการนี้ไม่ตรงกับข้อมูลในระบบทะเบียนสมาชิกของบริษัทหรือไม่ตรงกับรายงานที่บริษัทจัดส่งให้กับผู้ใช้บริการอย่างเป็นทางการแล้ว ผู้ใช้บริการตกลงยอมรับความถูกต้องของข้อมูลในระบบทะเบียนสมาชิกของบริษัทหรือในรายงานที่บริษัทจัดส่งให้อย่างเป็นทางการ แล้วแต่กรณี อนึ่ง ในกรณีผู้ใช้บริการประสงค์จะใช้ข้อมูลที่ปรากฏอยู่ในระบบที่ให้บริการนี้เพื่อดำเนินการหรืออ้างอิงในทางที่มีผลผูกพันทางกฎหมายผู้ใช้บริการควรตรวจสอบข้อมูลที่ถูกต้องจากคณะกรรมการกองทุนสำรองเลี้ยงชีพและ/หรือบริษัท และ/หรือจากเอกสารรายงานที่บริษัทจัดส่งให้ แล้วแต่กรณี

7. การเปลี่ยนแปลงข้อมูลหรือการแจ้งความประสงค์ใด ๆ ของผู้ใช้บริการ ซึ่งจะมีผลต่อการให้บริการตามข้อตกลงและเงื่อนไขนี้ จะมีผลเมื่อบริษัทได้รับข้อมูลที่ครบถ้วนสมบูรณ์แล้ว ทั้งนี้ บริษัทอาจแจ้งให้ผู้ใช้บริการนำส่งเอกสารหลักฐานหรือข้อมูลเพิ่มเติมได้

8. การทำรายการหรือการทำธุรกรรมใด ๆ ภายใต้บริการนี้ จะต้องอยู่ภายใต้ข้อกำหนดหรือเงื่อนไขอื่น ๆ ที่เกี่ยวข้องด้วย (เช่น กฎหมาย ข้อบังคับกองทุนสำรองเลี้ยงชีพ ประกาศคณะกรรมการกองทุนสำรองเลี้ยงชีพ ข้อตกลงระหว่างกองทุนสำรองเลี้ยงชีพกับบริษัท เป็นต้น)

9. ข้อมูลที่ปรากฏอยู่ในบริการนี้ บริษัทได้จัดทำและรวบรวมขึ้นด้วยความสุจริต และจัดทำขึ้นบนพื้นฐานของแหล่งข้อมูลที่มีความน่าเชื่อถือ เพื่อให้เป็นข้อมูลที่ถูกต้อง แต่บริษัทและผู้บริหาร รวมถึงพนักงานเจ้าหน้าที่ของบริษัทมิอาจรับประกันความถูกต้อง ครบถ้วน ข้อมูลดังกล่าวได้ ทั้งนี้ อาจมีสาเหตุมาจาก ข้อมูลนั้นเอง หรืออาจมาจากสาเหตุอื่น ๆ ดังนั้น หากผู้ลงทุนจะใช้ข้อมูลที่ปรากฏอยู่ในบริการนี้ เพื่อการดำเนินการอย่างใดอย่างหนึ่ง ผู้ลงทุนควรใช้ด้วยความรอบคอบ หรือใช้ข้อมูลจากแหล่งอื่นๆ ประกอบการพิจารณาด้วย

10. บริษัทขอสงวนสิทธิ์ในการแก้ไข ปรับปรุง หรือเปลี่ยนแปลงข้อมูลใดๆ ในบริการนี้ได้โดยไม่จำต้องแจ้งให้ทราบล่วงหน้าแต่อย่างใด

11. บริษัทและผู้บริหาร รวมถึงพนักงานเจ้าหน้าที่ของบริษัท ขอสงวนสิทธิ์ที่จะไม่รับผิดชอบ ต่อความเสียหายทุกกรณี ที่เกิดขึ้นกับข้อมูล หรือ ระบบสื่อสารของผู้เข้าเยี่ยมชม อันเนื่องมาจากการเข้ามาใช้บริการนี้

12. บริษัทขอสงวนสิทธิ์ของข้อมูลใด ๆ ในบริการนี้ โดยห้ามผู้ใด เผยแพร่ อ้างอิง ลอกเลียน ทำซ้ำ หรือแก้ไข ด้วยวิธีการใด ๆ ไม่ว่าทั้งหมด หรือบางส่วน ของข้อมูล เว้นแต่จะได้รับอนุญาตจากบริษัทก่อน บริษัท และผู้บริหารรวมถึงพนักงานเจ้าหน้าที่ของบริษัท ขอสงวนสิทธิที่จะไม่รับผิดชอบ ต่อความเสียหายทุกกรณี อันเกิดขึ้นจากการที่บุคคลอื่นกระทำโดยเจตนา หรือโดยมิได้รับอนุญาตจากบริษัท แก้ไข เปลี่ยนแปลง รายงาน ข้อความ ข้อมูล เอกสาร หรือสื่อใด ๆ ในบริการนี้ของบริษัท และรายงาน ข้อความ ข้อมูล เอกสาร หรือสื่อใด ๆ ในบริการของบริษัทนั้นได้เผยแพร่ออกไปไม่ว่าเป็นการเฉพาะเจาะจงหรือเป็นการทั่วไป ในประการที่ อาจจะทำให้เกิดความเข้าใจผิด หรือ ก่อให้เกิดความเสียหายต่อทรัพย์สินหรือชื่อเสียงของบริษัท หรือบุคคลอื่น การแก้ไข เปลี่ยนแปลง รายงาน ข้อความ ข้อมูล เอกสาร หรือ สื่อใดๆ ในบริการนี้ด้วยวิธีการใดๆ โดยเจตนา หรือ โดยมิได้รับอนุญาตจากบริษัทก่อน และเป็นผลให้เกิดความเสียหายต่อทรัพย์สิน หรือ ชื่อเสียงของบริษัท หรือ บุคคลอื่น เป็นการกระทำที่ผิดกฎหมาย ซึ่งผู้กระทำดังกล่าวนอกจากจะต้องรับผิดชอบต่อความเสียหาย ในทางแพ่งแล้ว อาจต้องรับโทษ ในทางอาญาอีกด้วย

13. ในกรณีที่ข้อความใดในเงื่อนไขการใช้บริการนี้ไม่สมบูรณ์ หรือเป็นโมฆะ หรือโมฆียะ ย่อมไม่มีผลกระทบต่อข้อความหรือเงื่อนไขส่วนอื่นที่สมบูรณ์


ข้าพเจ้าได้ศึกษาและทำความเข้าใจเงื่อนไขการใช้บริการ พร้อมทั้งได้อ่านคำเตือนและยอมรับข้อความและเงื่อนไขที่ระบุไว้ในบริการนี้แล้ว (กด ยอมรับเพื่อทำรายการต่อหรือ กด ยกเลิกเพื่อกลับสู่หน้าจอหลัก)
